# 不浮次韵予亦再赋

**作者**: 高斯得

## 诗词内容

咨余运颓侵，非复少年日。

嵇康既习懒，长卿又婴疾。

避客如避仇，俗子意多失。

独于声气同，迹两心事一。

粝饭盘菹芹，浊酒笾撰栗。

家食虽清贫，尚有币余斥。

每思世路巇，身不寒而栗。

何如掩关卧，黑甜过崖蜜。

觉来荷长才，乐圃𣃁芝术。

末路值令弟，自远造余室。

未久欲思归，依人似高适。

飞飞羽差池，秋雁避春乙。

可怜陆士衡，呜咽送亲密。

桡音转回塘，无由望文鹢。

