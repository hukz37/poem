# 送不浮弟归金陵

**作者**: 高斯得

## 诗词内容

分袂四百旬，盍簪三十日。

君来一何迟，君去一何疾。

题彼原上鸰，飞鸣不相失。

奈何缘薄宦，参辰各方一。

我须尽成丝，君紒才如栗。

人生几相见，岁月去如斥。

两苏欠同归，二陆事堪栗。

天伦盎中荠，富贵剑头蜜。

崏下饶蹲鸱，吴中富仙术。

纵不死同丘，其可生异室。

愿君解龟后，休汝毋他适。

建邺水易滋，武昌鱼多乙。

急来共藜羹，荫此青林密。

春风棣华开，溪头望归鹢。

