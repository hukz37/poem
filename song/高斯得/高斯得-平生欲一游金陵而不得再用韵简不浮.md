# 平生欲一游金陵而不得再用韵简不浮

**作者**: 高斯得

## 诗词内容

金陵帝王州，遗事多典午。

我昔读其书，抚卷辄凄苦。

一时豪杰士，错出可胜数。

荣名既销歇，陈迹付离黍。

惟有东山翁，于今尚翘楚。

我欲一访之，千载同晤语。

酒于白下酌，茗向锺山煮。

北道有主人，载酒思出祖。

但畏傍人讥，率野非兕虎。

此事从昔然，非予独龃龉。

