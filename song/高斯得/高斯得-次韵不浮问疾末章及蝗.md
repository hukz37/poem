# 次韵不浮问疾末章及蝗

**作者**: 高斯得

## 诗词内容

卧疴连夏秋，尔来收药喜。

群腴久嚼蜡，今始甘鲂鲤。

自非天矜怜，安得吉祥止。

寄声问何如，感此远方弟。

炯然忧爱心，谆谆见词旨。

兼馈药笼珍，废疾居然起。

末章悼飞蝗，布阵长千里。

那知自北来，今亦遍苕水。

公田吏如虎，收拾无滞穗。

诉伤服大刑，遑哀室如毁。

古来此乱国，赤子先遭弃。

北桥千万仓，何翅敖洛峙。

一粒不肯捐，肯念饥由己。

谨勿传吾诗，隙间天蝼记。

