# 读荆轲传

**作者**: 高斯得

## 诗词内容

夜读荆轲传，掩卷喟然叹。

结交天下士，贤哉太子丹。

报秦一片心，秋莲孤剑寒。

介绍田先生，得结荆卿欢。

太子一语疑，先生甘自残。

荆卿欲借手，临事敢开口。

走见樊於期，愿借将军首。

将军扼擥言，念此固已久。

得复平生雠，性命何足有。

四雄英烈风，精诚凌白虹。

函关初未入，气已吞祖龙。

其事虽不就，简牍光无穷。

奈何今之人，蹙缩如寒虫。

