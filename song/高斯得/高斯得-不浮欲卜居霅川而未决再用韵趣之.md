# 不浮欲卜居霅川而未决再用韵趣之

**作者**: 高斯得

## 诗词内容

君如夏日槐，浓阴正亭午。

我如秋渚莲，心老味加苦。

卜居既未果，会面真堪数。

二米同一稃，何时如秬黍。

我今居异邦，一齐咻众楚。

出门无所诣，欲话谁晤语。

盍念荆同生，毋忧豆逢煮。

急来共伏腊，相与续妣祖。

昔人兄弟多，八龙及三虎。

安有予二人，而堪长龃龉。

