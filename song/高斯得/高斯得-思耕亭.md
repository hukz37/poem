# 思耕亭

**作者**: 高斯得

## 诗词内容

莘郊投耒兴，六百奠殷祀。

南阳辍耰出，汉业偾还起。

圣贤忧世心，秋月照寒水。

彼哉植杖徒，长往见见何庳。

我读逸民传，初讶子陵志。

赤符焰方张，注想资共理。

掉头归深山，缪洗巢父耳。

六经凛刀尺，云乎不斯畏。

反复史氏词，陵去良有以。

维人验进德，必于师友试。

历试犹夫人，成就安能伟。

挽士亦既来，舍王宁得已。

汉道汝不衡，先生可轻议。

钓台千万篇，未有惬予意。

赋诗题思耕，聊与发斯义。

