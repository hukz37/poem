# 次韵赵郎中泛舟之作

**作者**: 高斯得

## 诗词内容

危楼杰出清苕浒，一眺苍然尽平楚。

倚栏兴尽兰桡举，时听长年作吴语。

赵盾当权人共苦，白蘋清风渺何处。

人生得闲价无伍，天遣吾侪共休汝。

公孙爱客茶屡煮，风味端能继桑苎。

晚凉一卮荐菰黍，清唱时闻采莲女。

纪兹胜践须燕许，好与留题镇烟屿。

吾诗老去浑漫与，不畏传抄殚万楮。

