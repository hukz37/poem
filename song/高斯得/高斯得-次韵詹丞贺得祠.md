# 次韵詹丞贺得祠

**作者**: 高斯得

## 诗词内容

我生天地间，自笑一疣物。

燕蝠争晨暝，龙蠖安伸屈。

三度侣黄冠，十载谢丹绂。

无学陪旃厦，无才演纶綍。

晨策恣幽探，午窗饶睡兀。

平生正坐口，自使穷到骨。

纷纷蝶争春，悄悄蟆啖月。

从来彭泽琴，不胜昭阳羯。

安有冷笑姿，可入艳阳节。

积年几穴床，经旬不逾𫔶。

时逐志和风，惯卧袁安雪。

初无子公书，谁其项斯说。

忽令管龙宫，传闻从雁帛。

还来弄香火，幸不废书册。

偷闲容我辈，用世付时哲。

鹏鷃各逍遥，何烦较优劣。

