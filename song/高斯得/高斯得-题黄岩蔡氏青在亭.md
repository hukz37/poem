# 题黄岩蔡氏青在亭

**作者**: 高斯得

## 诗词内容

逢人说爱山，谁何是真爱。

苟无丘壑情，在眼犹不在。

君看终南客，岂不卧兴对。

奈何心自盲，坐失烟霞态。

蔡侯故静者，肯与青山背。

作堂老其间，列岫俨襟带。

萝月散庭隅，白云屯户外。

疏棂纳遥碧，平几挹横黛。

青山信在兹，心镜两融会。

岂效逋客徒，匿情绐松桧。

咨余秉微尚，颇亦厌尘壒。

幸君分半青，着我函丈对。

