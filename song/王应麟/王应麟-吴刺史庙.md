# 吴刺史庙

**作者**: 王应麟

## 诗词内容

城西有祠临水涘，翠松列植路如砥。

问之耆老此为谁，唐大历中吴刺史。

刺史为民开陂湖，故迹犹传堰九里。

年年箫鼓报丰穰，决渠为雨润泽美。

遗爱有桥名怀恩，姓名不载太史氏。

昔汉吴公治第一，列传寂寂名无纪。

刺史岂其苗裔欤，明州政亦河南比。

堂上大书荆公诗，兰菊春秋百世祀。

地志祇称王长官，有功于民盖一揆。

吾闻是邦多贤守，裴王碑字颜与李。

惟侯盛德着人心，彼石可焚祠弗圯。

广德湖为鸿隙陂，召棠栾社谁敢毁。

秔稌充羡侯之赐，庙食长存如此水。

