# 与香山虚头陀

**作者**: 释慧空

## 诗词内容

庵中有主从君住，无主外来俱得路。

云烟眯目山碍膺，榛莽欺人溪涧怒。

看他本色住庵人，捏聚大千无一尘。

自见泥牛鬬入海，不记住来经几春。

头陀头陀休趁哄，一世初无一炊梦。

口边白醭未暇揩，谁能更乞诸方颂。

持来抛放烈焰中，归种香山芋与菘。

蓦地镢头轻筑著，林间石虎吼天风。

