# 余评事惠龙团兽炭香璎凫实且许以百丈山楮衾而未至

**作者**: 姚勉

## 诗词内容

青禽衔云落蓬壶，风檐快读光眉须。

百朋珍贶罗庭隅，一一皆可当清娱。

建溪龙焙香云腴，香璎巧制来东吴。

鬅鬙兽炭奇形模，辟邪天禄狮熊䝙。

王家舄种君家凫，晴沙暖抱明月珠。

雅意下照仙人癯，矮窗醉兀诗情孤。

蒲团松拂烧红炉，蜗庐积冻春潜驱。

侍儿金珞香玉肤，月铛著雪煎春酥。

窗前笑玩娇黄雏，能言直可贡上都。

其波及晋皆君余，独欠一幅横云铺。

王孙醉拥红氍毹，楮生长揖非吾徒。

藤床纸帐恰此须，能供梅花清梦无。

