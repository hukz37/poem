# 赠古朴相士

**作者**: 姚勉

## 诗词内容

巧夫纵诞争说相，口角澜翻如剪样。

眼中元不识英奇，随世炎凉分下上。

贡谀乞得贵人诗，红签彩轴珍携持。

未遭穷士或有赠，烂在醤瓿问不知。

如斯等辈真肉眼，砂里精金岂能拣。

古朴相士却不然，品题每在未遇前。

前时赠诗纸欲朽，逢人夸张不去手。

古朴相士真识人，识人须要当贱贫。

信知巧者尽虚伪，惟有朴者全天淳。

愿君终身如此朴，俗态高低不须学。

