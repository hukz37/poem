# 丁巳春言事西归和朱子云赐诗韵

**作者**: 姚勉

## 诗词内容

鲤鱼书来上谁字，斗牛光中湖海士。

梅花腊雪曾会面，桃李春风一弹指。

剥书得诗意雄杰，锺吕惊闻筝笛耳。

懦夫有闻气可作，奸谀未诛神已死。

奴唇争笑乃独否，我心有同固如此。

君家请剑攀折槛，远胜衣绣夸归里。

立朝日少谏多藁，况有竹林老夫子。

百年易了富与贵，万古不磨天此理。

笑骂从渠官欲好，妻妾羞人身不耻。

获禽一朝固可十，天下良工安肯诡。

古人寥寥今不见，举世滔滔此皆是。

蛾眉方遭众女嫉，足音忽动空谷喜。

我欲浄洗后土泥，子为快挽天河水。

