# 送漆文甫尉分宜

**作者**: 姚勉

## 诗词内容

吾兄梅花冰雪臞，胸中万卷行石渠。

同生丙子自兄行，才学推兄更有余。

月中折桂仍先余，兄骑快马余蟾蜍。

一行作尉表贰邑，春台春风宜吹嘘。

阿瞒彩棒谨勿设，民命今皆辙中鱼。

合得官职听自除，觅荐莫作迎逢谀。

寒斋话别酌霜月，祝子但此霜月如。

欲留不可空揽袪，兄出我处从今疏。

兄出我处从今疏，有便但寄箴规书。

