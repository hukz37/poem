# 善禅人登径山侍痴绝

**作者**: 释心月

## 诗词内容

三年共住不相识，眉目横分鼻修直。

狭路逢渠何所之，欲上凌霄峰顶立。

凌霄一峰插天高，余峰起伏皆儿曹。

我曾眺目察秋毫，三千刹海空劳劳。

峰顶老人八十二，湛湛双眸映秋水。

戏笑怒骂謦欬声，总是吾家第一义。

老人问汝来何从，进前叉手宜当胸。

更看武步生清风，何愁老人无笑容。

