# 三瑞堂

**作者**: 黄公度

## 诗词内容

机云二子才孤标，妙龄驰声典午朝。

今见远孙来海峤，儒雅雍容饰汉条。

德化醇醲春有脚，天姿粹美玉不雕。

无复犊牛充带佩，坐令襦袴成歌谣。

蕴藉斯人合台阁，暂把一麾亦不恶。

铃阁正午槐阴清，讼庭无人鸟声乐。

政成瑞应一何多，天香国艳骈花萼。

可但渔阳颂麦岐，会见西京纪神爵。

吾闻作善天降祥，拭目泥封下建章。

一时文采七闽郡，千载风流三瑞堂。

坤珍效祉来未央，九茎怒芽抽且长。

胡不图之献天子，播在乐府歌芝房。

