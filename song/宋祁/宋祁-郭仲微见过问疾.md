# 郭仲微见过问疾

**作者**: 宋祁

## 诗词内容

薄宦真何补，居然滞拙艰。

无心图作佛，有疾愿藏山。

臂率愁肌减，毛惊暮领斑。

未能吴客问，谁恨越人弯。

学倦书刀废，呼慵博雉闲。

宁惭局辕下，为耻醉墦间。

直道胡论枉，空言分合删。

苍蝇徒扰扰，狂猘自{口颜}{口颜}。

上客迂飞盖，穷阎问闭关。

余光照徒壁，高辩破连环。

感激排非圣，栖迟触怒顽。

十年休赋蜀，二始欲睎颜。

昔有弹冠进，今将幞被还。

春休晴絮白，日入暝霞殷。

旧产平台侧，新田颍水湾。

吾游如不遂，岩樾试重攀。

