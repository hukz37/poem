# 钤辖冒上合就移知雄州

**作者**: 宋祁

## 诗词内容

聚散非一端，贤逸难两遂。

拥节北临边，安得久交臂。

此行讵不远，印瑞三且二。

背剑车炙輠，径秦骖舞辔。

雄州乃剧藩，喉领塞南地。

译通老上庭，道系单于使。

适馆授主粲，乘韦交客贽。

列戍俨趋风，诸将走咨事。

应变君所长，立功今可冀。

君家诚易知，世烈在青史。

齐楚异姓王，阴邓后家里。

券字金对行，戟带霞交尾。

濬源无近波，高峰本洪址。

行矣励壮猷，公侯当复始。

