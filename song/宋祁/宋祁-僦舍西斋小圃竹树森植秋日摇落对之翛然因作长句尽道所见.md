# 僦舍西斋小圃竹树森植秋日摇落对之翛然因作长句尽道所见

**作者**: 宋祁

## 诗词内容

避事长卿志，闲居郎将流。

无心婴外物，有兴为高秋。

僦舍余三亩，畸人代一邱。

园空树色至，日淡暝烟浮。

绀叶繁江蓼，丹须亚海榴。

青松七鬣嫩，黄菊万钉稠。

露泫梨津熟，风干芰扇愁。

小池圆写镜，卧石侧盘虬。

爱竹惟惭赋，逢萱即忘忧。

信非吾土美，聊并小山留。

胜托三余暇，幽寻五日休。

沼蛙观聿役，檐雀听啁啾。

心有冥鸿伴，歌烦警鹤酬。

兹焉为乐地，时事判悠悠。

