# 送赵御史仲礼之任南台并柬兼善达公经历元载王公用道孔公二御史

**作者**: 宋祁

## 诗词内容

天子龙沙拜法官，议郎亲戴辟邪冠。

晓辞漠北冰霜重，秋到江南草树寒。

谏疏频烦明主听，题诗长共故人看。

应怜闾里诛求急，尚布朝廷礼意宽。

幕下风清鸣一鹗，台端雪霁见双鸾。

寥寥渡海三冬翮，翙翙凌空五色翰。

晋代新亭苍藓合，梁朝旧地土花残。

石城慷慨悲袁粲，别墅风流忆谢安。

千里凭高麾绣斧，几回揽辔并银鞍。

诤臣事业须公等，努力明时匪素餐。

