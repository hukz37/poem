# 上春晦日到西湖呈转运叔文学士

**作者**: 宋祁

## 诗词内容

春遍西湖上，湖漪绿胜醅。

惊鱼迎濑跃，鬭鸭拥波来。

柳已缘烟重，花仍赴暖开。

侧汀烟媚筿，卧石水衔苔。

岸转横杠度，川穷饮舫回。

暗浮虫聿役，闲立鹭毰毸。

野畔平如界，林蹊润不埃。

光浮好云日，影倒静楼台。

山色乘晴露，霞容著暝催。

溪行凡几曲，恨乏昔人才。

