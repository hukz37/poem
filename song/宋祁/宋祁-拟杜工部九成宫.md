# 拟杜工部九成宫

**作者**: 宋祁

## 诗词内容

云山郁嵯峨，宫户莽𫐖轕。

摧峰隠驰道，镵岫启绣闼。

游鹍邈飞鬭，阳马恣陵突。

危淙注铜池，翠潋漱崖骨。

落虹拖晨轩，奔蟾守夜窟。

凭高眺鸿洞，念古一超忽。

咄嗟有隋后，缔构穷剞劂。

徒矜昔日工，乃忘后世拙。

居为唐家保，功业何汩汩。

牛酒望幸民，岩廊卫守卒。

残松抱空偃，卧杨委新伐。

千载遍荒愁，金铺锁崷崒。

