# 送程给事知越州

**作者**: 谢慥

## 诗词内容

越山岝{山/客}凌苍穹，北山独秀夸卧龙。

集贤学士辞青琐，高牙新拥千骑雄。

昼看卧龙峰，夕隠蓬莱宫。

双旌倒影射日红，心闲不厌来山中。

排虚屏障环四封，翠积琉璃千万重。

乍见烟霞西复东，倏听海鼓鸣冬冬。

照湖一望光悠溶，寒波百里秋瞳眬。

茂林修竹交青葱，峥嵘楼阁疑天通。

使君况复气摩空，高吟万字才不穷。

醉倒犹索黄金锺，下笔凛凛生清风。

幸当圣世民俗丰，莫惜樽俎频雍容。

但忧政成被追锋，白云幽鸟不得长相从。

