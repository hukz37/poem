# 郑州太守王龙图出家妓弹琵琶即席有赠

**作者**: 郭祥正

## 诗词内容

偶骑匹马游仙关，瑶池夜宴欢未阑。

邀予末坐闻清弹，琵琶十槽声正繁。

初疑饥鸾啄玉应天响，忽似霹雳数声春气还。

曲遍将终檀板急，舞袖裂霞随拍入。

踏碎琼筵鸾步娇，汗透香绡露桃湿。

解绦罢舞整花钿，宛转仙容雁行立。

主人使令持酒卮，香随罗袜成尘飞。

铜龙无声夜无极，煌煌烛焰回朝晖。

桃源花落长溪净，人着秦衣樽俎罄。

岂如此会绝风流，主人殷勤宾客敬。

我作短歌公听取，人世百年能几许。

乐极哀来古所悲，不如立功当此时。

