# 灵芝宫

**作者**: 郭祥正

## 诗词内容

灵芝宫，乃在沧海之上，白云之中。

楼阁缥缈金间碧，玉花露湿香随风。

寒光长莹别有月，笙箫间作春冲融。

来时不记梦中路，觉后唯闻长乐钟。

神仙谁云与世隔，暂游复返精诚通。

倏然物化岂真往，举杯仿佛声传空。

蓬莱异馆信非妄，罗池庙食今犹丰。

仕途机阱了可畏，天地虽广身不容。

低催至死寄僧榻，旷达一念超樊笼。

挥毫不似人间世，想见光焰如长虹。

