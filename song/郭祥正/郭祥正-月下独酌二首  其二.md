# 月下独酌二首  其二

**作者**: 郭祥正

## 诗词内容

明月不解饮，何事解照琉璃锺。

金波荡漾使我惜不彻，一酌万事逃心胸。

良时忍自弃，圣代真难逢。

生平不知耕与战，唯知猛饮大笑吟清风。

竹林七子岂足数，渊明五柳方途穷。

一身不为万乘屈，傲矣严陵垂钓翁。

明朝官满，归去来兮。

但愿月轮不缺，樽酒不空。

吾君万岁坐法宫，四海长静无兵戎。

