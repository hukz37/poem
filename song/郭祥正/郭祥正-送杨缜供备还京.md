# 送杨缜供备还京

**作者**: 郭祥正

## 诗词内容

伯玉弘农后，轩轩真丈夫。

首虽峨武弁，满腹藏诗书。

三年监郡兵，一日云解符。

考之闾井言，公廉卒如初。

未尝害一物，纵舍乃有余。

我方卧空屋，袒跣与世疏。

感君数相过，晨坐定及晡。

新诗并美酒，问遗无时无。

老境重可惜，远别复何如。

羡君五福全，客官奚拘拘。

子孙俱禄仕，京城富园闾。

精神趁强健，优游早悬车。

祝君可以归，为君吟归欤。

