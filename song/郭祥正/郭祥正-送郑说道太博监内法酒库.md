# 送郑说道太博监内法酒库

**作者**: 郭祥正

## 诗词内容

故人京洛来，共话十年别。

朱颜虽未雕，颇有鬓间雪。

夫君起文学，今乃官麹糵。

虽云屈雄才，犹喜待金阙。

朝政今更新，百执勇施设。

愿言慎所职，法酿务精洁。

上方祭祀余，一饮兹以悦。

云霄即横飞，勉勉著勋烈。

行将鸳鹭群，何暇笑跛鳖。

跛鳖亦自知，中心冷如铁。

