# 赠舒州李居士

**作者**: 郭祥正

## 诗词内容

李居士，存心最慕韩伯休。

州城卖药不二价，世人求我我何求。

颜如渥丹眼如漆，和气酣酣吐朝日。

偶来握手为一言，照尽五脏平生疾。

箧中自取三粒丹，瘦骨坐使春阳还。

便当投印弃冠带，与君海上巢名山。

深锄茯苓酿酒，极饮形骸可长久。

乘槎鼓枻入云涛，醉放一丝携六鳌。

