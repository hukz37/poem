# 二月十一日倪倅敦复小园留饮

**作者**: 郭祥正

## 诗词内容

残梅零落同寒灰，屏翳忍驱斜雨来。

蒙蒙点滴夜连晓，园馆寂寞生青苔。

墨云四卷山露碧，日毂照耀天衢开。

妖桃映竹烟酩酊，细柳拂水风徘徊。

倪公要我共行赏，小亭草草排樽罍。

盈筐菊芽青玉软，满盘鲚缕红丝堆。

兴来一笑且为乐，春光半被莺啼催。

百年已往五十八，借问余生真可咍。

平原豪客散烟雾，东山舞妓埋蒿莱。

眼前不肯饮五斗，身后安能倾一杯。

