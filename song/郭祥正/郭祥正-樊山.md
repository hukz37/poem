# 樊山

**作者**: 郭祥正

## 诗词内容

汉室火符熄，群雄起纵横。

两京荡为墟，万里无农耕。

曹操劫神器，欲窃禅让名。

吴蜀耻北面，鼎峙方战争。

杀人如鲙鱼，天地厌血腥。

至今武昌邑，尚传吴主城。

长江吞八极，圆坛窥杳冥。

想当禋郊时，志勇扫搀抢。

燔柴封玉牒，冠弁罗公卿。

登山锡宴喜，日光烂旗旌。

宁知后嗣弱，壮业竟无成。

空余旧基址，千载未欹倾。

常时屡掩卷，每读涕泗盈。

而况泊舟檝，披榛自径行。

霸图何所见，芳草与云平。

晚浪淙石脚，犹疑兵甲声。

