# 将至历阳先寄王纯父贤守

**作者**: 郭祥正

## 诗词内容

竹马交游早，星轺会遇难。

行年均坎坷，抚己共悲酸。

凤去锺山暝，龙沉洛水寒。

朝廷新日月，风俗旧衣冠。

佳郡分符印，修途振羽翰。

樽醪千蚁泛，楼瓦万鳞蟠。

直节坚逾柏，忠心赤夺丹。

才华佥论著，功业鼎铭刊。

贱子初投阱，收身即弃官。

生涯添鬓雪，岁序走江湍。

造膝思陈榻，论诗愧杜坛。

鹪鹩信微物，聊假一枝寛。

