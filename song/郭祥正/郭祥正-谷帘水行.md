# 谷帘水行

**作者**: 郭祥正

## 诗词内容

崭崭青壑仙人居，水精帘挂光浮浮。

中有天乐振天响，真珠琤淙碎珊瑚。

嫦娥拥月夜相照，天光地莹倒玉壶。

又云玉皇醉玉液，琼簟千尺从空铺。

卧来北斗谏以起，惊风吹落青山隅。

溶溶万古万万古，竟谁能辨为真虚。

我来吟哦不知晚，山云四暗山魈呼。

安得长鲸驾天险，下视灵源知有无。

