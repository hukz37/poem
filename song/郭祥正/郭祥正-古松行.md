# 古松行

**作者**: 郭祥正

## 诗词内容

空山古松阅人代，黛色铜姿终不改。

蚴蟉诘曲还相向，千寻气结云叆叇。

风雨冥冥秋气深，耳边往往苍龙吟。

蓬莱仙子有无间，往来白鹤昼常阴。

百尺樛枝拓金戟，山中十月飞霹雳。

千年化作虬龙形，流脂下见成灵珀。

方今楼阁连飞甍，斧斤未敢来相倾。

晦冥神物共诃护，一物钟灵无不轻。

我来抚此重叹息，造物由来贵孤直。

趺坐松前日将暝，谡谡寒风落巾帻。

