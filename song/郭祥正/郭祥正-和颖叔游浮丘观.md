# 和颖叔游浮丘观

**作者**: 郭祥正

## 诗词内容

潭潭洞天门，孰出朱明右。

突疑云翼张，竦见冰骨痩。

飞仙时往来，别有通海窦。

此事仅传闻，世人岂能觏。

欹檐榛棘合，坏壁青红旧。

汲泉炼丹处，颓废无完甃。

不逢博物人，妙迹谁复究。

黄冠禀使者，乘时力营构。

飞阁凌沧波，诛林逐群狖。

松萝翠欲滴，兰茝芬可嗅。

秋蟾助余魄，蓬岛分小岫。

披披宿霭散，泠泠诸籁奏。

超然俗虑息，挥手出宇宙。

况逢老集仙，气夺天下秀。

落笔诚千言，霹雳震白昼。

于兹惜分携，作恶须掺袖。

