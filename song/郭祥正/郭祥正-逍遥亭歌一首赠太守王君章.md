# 逍遥亭歌一首赠太守王君章

**作者**: 郭祥正

## 诗词内容

逍遥之亭在何许，城角西南小溪浒。

水仙粉面浮清波，羽林兵仗森三亩。

六月微风拂面寒，不信人间有烦暑。

借问逍遥真隐徒，西山看雪倒骑驴。

形骸兀兀天壤俱，画手争以丹青模。

大言得罪仅免诛，斥参军事来当涂。

传云此地旧结庐，百年荆棘遗荒墟。

公来相址呼犂锄，双亭化出琼璃铺。

栏干鬬角明青朱，四座莹彻纤埃无。

兰芬麝裂陈罂盂，珠履珊珊陪后车。

东瞻宣诏西浮图，晓光夕景迷蓬壶。

爱公心昼如明珠，落成之乐政事余。

为公歌，劝公醉。

留连亭上能几时，行促星轺还玉陛。

