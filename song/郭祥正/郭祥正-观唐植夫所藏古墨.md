# 观唐植夫所藏古墨

**作者**: 郭祥正

## 诗词内容

黑龙蟠黑云，久蛰黄金阙。

缘何落人间，数饼若古月。

虾蟆不敢蚀，利刀岂能截。

温润比方玉，芬香麝脐裂。

乃知廷珪名，桓桓久不灭。

植夫名世俊，所蓄号奇绝。

护以紫锦囊，箧之复扃𫔎。

渺思五季乱，江南颇偷逸。

三主皆能书，拨镫耸痩骨。

一朝归大明，流散余故物。

金华座右铭，清凉自题佛。

二宝藏予家，时时一披拂。

及观植夫墨，清风愈飘忽。

异国想尘劳，精灵岂沉没。

聊为识古篇，分手各萧瑟。

