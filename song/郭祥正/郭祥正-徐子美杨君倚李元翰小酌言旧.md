# 徐子美杨君倚李元翰小酌言旧

**作者**: 郭祥正

## 诗词内容

南方多苦热，北地尤苦寒。

徐子掾招宜，七载滨夷蛮。

杨李仕并代，毳裘霜雪残。

一朝相续归，相看涕汍澜。

扪涕唤家僮，草草罗杯盘。

念昔共庠序，垂髫竞痴顽。

及今过六十，各各嗟衰颜。

光阴信如驰，生死无百年。

妻儿半凋丧，少喜多忧患。

吾方慕陶潜，行歌眷南山。

山气日夕佳，吾庐未尝关。

猿鸟相与居，丝桐时一弹。

三子方急禄，遑遑未能闲。

努力佐州县，须防官长难。

暂当陪我醉，余事不足言。

