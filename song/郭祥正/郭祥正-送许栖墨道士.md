# 送许栖墨道士

**作者**: 郭祥正

## 诗词内容

结庐守亲冢，淡食毕丧制。

焚香诵宝经，倾悲拔冥滞。

神明扶孝思，肌髪保阳气。

支离仅不死，邻里为歔欷。

倏然叩予门，殷勤谢铭志。

袖携一幅图，离坎备形势。

明堂正丘穴，松槚列新翠。

身虽离冢旁，披图即流涕。

拏舟遽言别，讳曰仲春至。

酌水采嘉蔬，藉草具严祭。

又言广栽植，薄取岁时利。

事死如事生，终焉达斯志。

儒者似君稀，况复褐冠类。

谁为孝子传，吾诗信无伪。

