# 赠陈懒散

**作者**: 郭祥正

## 诗词内容

懒散翁，何怪奇。

形容磊落似元亮，情性孤高如伯夷。

灵台莹彻轩辕镜，妍丑默辨毫与厘。

生涯只寄一壶酒，万事掉头予弗知。

或乘烂醉说儒佛，风云座上腾蛟螭。

显晦自任不可测，头角变化将有时。

惊人一鸣，冲天一飞。

岂能龊龊事小隐，尧舜君臣方有为。

懒散勿懒散，石渠金马须翁来。

