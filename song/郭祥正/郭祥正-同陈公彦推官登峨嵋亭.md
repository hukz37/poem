# 同陈公彦推官登峨嵋亭

**作者**: 郭祥正

## 诗词内容

新亭彼谁构，名因翰林揭。

惟南极空旷，朗咏佳兴发。

倾盖忘形骸，辄莫叹华髪。

归帆天外低，渡鸟云端没。

中原峥嵘际，天堑限楚越。

宁知承平来，但见山花歇。

君相方圣贤，胡为念京阙。

但穷林泉乐，蹑屐上崷崪。

酒量孰先降，樽罍未云竭。

欲寻太白坟，草间迷断碣。

神交无古今，清风来飘忽。

征辔还催人，东峰挂寒月。

