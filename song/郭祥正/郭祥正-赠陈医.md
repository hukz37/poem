# 赠陈医

**作者**: 郭祥正

## 诗词内容

吾尝奇华佗，肠胃真割剖。

神膏既傅之，顷刻活残朽。

昔闻今则信，绝技世尝有。

堂堂颍川客，察脉极渊薮。

挛足四五年，下针使之走。

珍丸起病瘠，虫鲙随泄呕。

一言傥不合，万金莫可诱。

又复能赋诗，往往吐琼玖。

卷纸夸速成，语怪若神授。

名声动京洛，混迹逐良莠。

相逢但长啸，遇饮辄掩口。

独醒竟何如，无乃寡俗偶。

顾非避世翁，疑是壁中叟。

安得斯人术，付之经国手。

