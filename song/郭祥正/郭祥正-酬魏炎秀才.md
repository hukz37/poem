# 酬魏炎秀才

**作者**: 郭祥正

## 诗词内容

碧云暮合庐山头，夜蛩声撼乡园愁。

忽然一见旧游客，贳酒不惜千金裘。

高谈稍听吐胸臆，歘如野烧光难收。

虎豹哀嗥走不彻，猎网四面谁能搜。

嗟予栗栗畏事者，兀坐视予劳双眸。

主人欣欢亟扫室，雁榻旋列横霜秋。

两溪倒碧泻明月，松窗左右风飗飗。

长篇赠我不可和，和声酸涩令人羞。

