# 端州逢故人刘暐光道致酒鹄奔亭作

**作者**: 郭祥正

## 诗词内容

贵池昔分袂，端江复倾盖。

屈指十六秋，华髪惊老大。

云霄邈功名，荆榛森患害。

众人皆欲戮，出门即有碍。

咄哉不复道，致酒强高会。

苍梧帝魂寂，鹄化遗亭在。

翠葆撄玉簪，金鳞跃罗带。

风澄岚霭散，櫂击天影碎。

往古悉已空，来今竟何待。

劳形百年间，投足万里内。

秋水正弥漫，醉胆逐澎湃。

一丝携六鳌，猛掷沧溟外。

