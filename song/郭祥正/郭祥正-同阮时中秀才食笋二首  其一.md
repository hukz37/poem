# 同阮时中秀才食笋二首  其一

**作者**: 郭祥正

## 诗词内容

苍崖长龙孙，头角露已甚。

呼丁恣庖割，移榻就浓荫。

恍疑羽林枪，罗列在紫禁。

余鞭横瘦蛇，密箨若纫纴。

亭亭风势匀，节节泉脉沁。

藩垣谨藏护，宁使暴客闯。

烹调众云美，剪伐吾亦任。

绕齿嚼冰澌，毛发寒以澿。

闲心本猿鸟，世咏嗟毒鸩。

野逸谁所怜，愁思肠胃渗。

诗才君独勇，辨舌予久噤。

酒行且莫辞，醉胆沧溟浸。

况逢尧舜治，面内来左衽。

熙熙冠盖游，落落饱食饮。

鸾凤自横飞，燕雀蒙广荫。

徘徊食笋谣，明发扁舟赁。

