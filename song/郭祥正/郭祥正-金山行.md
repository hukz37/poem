# 金山行

**作者**: 郭祥正

## 诗词内容

金山杳在沧溟中，雪崖冰柱浮仙宫。

乾坤扶持自今古，日月仿佛躔西东。

我泛灵槎出尘世，搜索异境窥神功。

一朝登临重叹息，四时想像何其雄。

卷帘夜阁挂北斗，大鲸驾浪吹长空。

舟摧岸断岂足数，往往霹雳捶蛟龙。

寒蟾八月荡瑶海，秋光上下磨青铜。

鸟飞不尽暮天碧，渔歌忽断芦花风。

蓬莱久闻未成往，壮观绝致遥应同。

潮生潮落夜还晓，物与数会谁能穷。

百年形影浪自苦，便欲此地安微躬。

白云南来入我望，又起归兴随征鸿。

