# 游云盖寺

**作者**: 郭祥正

## 诗词内容

名山寺多占，此寺山尤名。

妙云镇弥覆，层层结缦缨。

日光昼微开，灿射黄金城。

木老枝叶简，水长音韵清。

五峰如绀莲，中有楼殿横。

是必龙华宫，禅禅悟无生。

一灯破群暗，众灯迭相明。

纷空素葩坠，悲晚孤猿惊。

予方困邅途，寓宿骨已轻。

愿言永栖此，读尽宝藏经。

顾盼适所适，了绝物外营。

马秣仆亦饭，奈何催北征。

