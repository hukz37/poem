# 醉歌行

**作者**: 郭祥正

## 诗词内容

明月珠，不可襦，连城璧，不可𫗦。

世间所有皆虚无，百年光景驹过隙，功名富贵将焉如。

君不见北邙山，石羊石虎排无数。

旧时多有帝王坟，今日累累蛰狐兔，残碑断碣为行路。

又不见秦汉都，百二山河能险固，旧时宫阙亘云霄。

今日原田但禾黍，古恨新愁迷草树。

不如且买葡萄醅，携壶挈榼闲往来。

日日大醉春风台，何用感慨生悲哀。

