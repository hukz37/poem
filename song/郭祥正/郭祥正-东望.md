# 东望

**作者**: 郭祥正

## 诗词内容

历阳望姑熟，抚掌衣带隔。

却瞻天门山，落日一双碧。

不如云中鸟，自在鼓两翼。

冠裳漫羁绁，髪绿今已白。

功名随浮烟，所得乃禄食。

天兵下安南，獠穴须灭迹。

腾山吼豺虎，跨海轰霹雳。

杀气暗南溟，万古一洗涤。

借令伏波在，缩手定叹息。

男儿逢此时，弗往荷矛戟。

胡为守文法，铢铢较朝夕。

终当解官去，大舰挂长席。

乘风卷云涛，载月奏玉笛。

不作凌烟人，犹为钓鳌客。

谁能对乡关，跬步归未得。

