# 送梅直讲

**作者**: 郭祥正

## 诗词内容

青风吹天云雾开，仙人骑马天上来。

吟出人间见所不可见，常娥织女为之生嫌猜。

织女断鹊桥，常娥闭月窟，从兹不放仙人回。

一落人间五十有四载，唯将文字倾金罍。

李白佯狂古来少，骑鲸鬣鬣飞沿洄。

杜甫问讯今何如，应为怪极罹天灾。

公乎至宝勿尽吐，吐尽吾恐黄河水决昆仑摧。

天穿地漏补不得，女娲之力何可裁。

长安酒价不苦贵，风月但惜多尘埃。

醒来强更饮百盏，酣酣愚智宁论哉。

