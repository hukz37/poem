# 濡须山头亭子

**作者**: 郭祥正

## 诗词内容

孤亭压危峰，绝景入平眺。

双崕控巢水，禹力万古耀。

林倾乾象辟，涛淙地轴掉。

茅茨数椽屋，噫哉魏武庙。

心殊岐山伯，迹异甘棠召。

荒戍传遗灵，血食岂亡诮。

吞吴势虽壮，晋起国旋剽。

楼船战士去，沧浪尽鱼钓。

平时欲何为，览古谩长啸。

愁烟起孤壑，白鸟聚残照。

谁令五月来，不见万山烧。

又复想大雪，下上玉岩峤。

重游莫能期，将归且停趬。

诗辞捜亦苦，物状竟难肖。

终篇写亭壁，翻惭画师妙。

