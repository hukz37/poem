# 宣州双溪阁夜宴呈太守余光禄

**作者**: 郭祥正

## 诗词内容

陵阳三峰压千里，百尺危楼势相倚。

海波不动蛟龙盘，叠玉无尘霜雪洗。

溪光冷浥山光润，色接金陵古名郡。

青猿啸断四五声，白鸟归飞两三阵。

四时之景皆可观，六月来游肤髪寒。

有时下瞰北山雨，只道林林银竹竿。

贤哉光禄余太守，昨引佳宾列樽酒。

朝饮三百杯，暮吟三百首。

不为阴惨严刑诛，长吐阳春活残杇。

御史曾书治绩碑，州人尽祝灵椿寿。

沈沈罗幕更漏稀，灯如撒星公醉归。

丝篁前引后鼓鼙，珠履交错行迟迟。

丈夫得意不为乐，借问百年能几时。

