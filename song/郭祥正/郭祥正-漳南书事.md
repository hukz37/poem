# 漳南书事

**作者**: 郭祥正

## 诗词内容

元丰五年秋，七月十九日。

猛风终夜发，拔木坏庐室。

须臾海涛翻，倒注九溪溢。

湍流崩重城，万户竞仓卒。

万牛岂复辨，涯渚恍已失。

婴老相携扶，回首但凄栗。

忧心漫如焚，救疹竟无术。

忆昨摄印初，岁望颇云吉。

田畴时雨足，秔糯各秀实。

胡为兆阴怪，平地遭潏汨。

尤嗟梁栋材，中道摧折毕。

日月有常度，金行正萧瑟。

畴咨风雨师，残害皆天物。

天心本好仁，忍视久不恤。

况今大上圣，治具严且密。

骑马藏民间，教兵授神笔。

四夷还旧疆，百辟奉新律。

固宜集和气，祥瑞为时出。

缘何漳南民，憔悴抱愁疾。

终当呼长鲸，一吸见蓬荜。

