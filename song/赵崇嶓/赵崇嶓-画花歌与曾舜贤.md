# 画花歌与曾舜贤

**作者**: 赵崇嶓

## 诗词内容

小曾与花为莫逆，梦作花神住花国。

分将天巧入画图，花不役君君自役。

东风一夜入芳丛，春在烟尘雾雨中。

披香阅红会花趣，工与造化相流通。

闭门三月芳事退，马嵬春泥葬香珮。

临邛道士神不灵，约束丹青驻光彩。

朱门种花锦作窠，画花绝少种花多。

百金花价千金画，羞死当年郭橐驼。

