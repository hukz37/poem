# 虚舟

**作者**: 何耕

## 诗词内容

君不见江干车马纷相送，巨艑峩峩船载重。

西南使者解官归，水浅著沙牵不动。

如君材具岂多得，合侍明光参法从。

何为浅濑著虚舟，颇笑胸中太空洞。

问君此意竟安在，欲说向人谁与共。

山林钟鼎本同辙，系岸截江随所用。

八窗窅窅净无尘，一水泠泠清可弄。

何当抱被过君眠，分破江天幽夜梦。

