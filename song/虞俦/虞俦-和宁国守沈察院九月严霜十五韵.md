# 和宁国守沈察院九月严霜十五韵

**作者**: 虞俦

## 诗词内容

九月十月交，卦应西北干。

少昊犹执矩，玄冥遽行权。

庆元敦牂岁，夏无雨旸愆。

早禾既有秋，人斯望有年。

晚稻亦怀新，颖实相接连。

不间东南亩，宁分左右肩。

严霜忽早降，节候无余暄。

黄熟乃无日，青干空在田。

殆不如稊稗，那敢咏好坚。

造物岂弃遗，繄时失后先。

农夫亟欲诉，有司不谓然。

课无责之有，何异扼其咽。

使君恻兴念，官租为渠蠲。

作诗宽彼忧，至哉仁人言。

幸甚宣城民，信乎有二天。

