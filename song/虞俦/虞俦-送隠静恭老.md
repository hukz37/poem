# 送隠静恭老

**作者**: 虞俦

## 诗词内容

妙喜老人骨应槁，明月堂空迹如扫。

丛林耆旧半消磨，砥柱颓波余此老。

五峰深处开道场，道价重于连城宝。

我盖知名二十年，长恨识师之不早。

朅来陵阳第二峰，一笑相从即倾倒。

午窗对坐语笑清，夜榻归来魂梦好。

大颠理势恐是渠，澄观公才何足道。

青衫我亦行作吏，未尽俗缘多病恼。

相期巢父早掉头，共住山中拾瑶草。

