# 六一堂

**作者**: 唐庚

## 诗词内容

我思六一翁，羽化四十年。

虽不及抠衣，毎愿为执鞭。

手弹醉翁操，目睹庐陵编。

床头五代史，屏间七交篇。

诗常讽思颍，曲毎歌归田。

斋摹画舫様，酒法冰堂传。

此志自弱冠，到今已华颠。

嗟予又晚辈，读书慕先贤。

即彼生处所，馆之与周旋。

时对文章姿，稍息簿领肩。

贤者果不死，瞻之犹在前。

似挥诛奸笔，犹拏击佛拳。

谁当嗣前规，时为易蠧椽。

勿毁鲁恭宅，中有夫子天。

