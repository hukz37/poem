# 病鹤行

**作者**: 唐庚

## 诗词内容

鹤兮鹤兮何处来，秋江静兮芦花开。

波痕侵月白皑皑，千声万声鸣哀哀。

不飞不翔不饮啄，骨瘠棱棱瘦如削。

冰姿玉质仅生存，雪羽霜毛半零落。

鹤兮鹤兮何郁郁，我知尔是冲天物。

芝田就养孤高情，瑶池洗出神仙骨。

传闻仙岛冥冥中，水晶甃作蓬莱宫。

祥烟瑞雾常蒙蒙，好将六翮抟仙风。

