# 疟疾寄示圣俞

**作者**: 唐庚

## 诗词内容

体中初微温，末势如汤镬。

忽然毛髪起，冷撼如振铎。

良久交战罢，顶背如释缚。

尚觉头涔涔，眉额如镵凿。

空日一寒暑，有准如契约。

伏枕两晦朔，枵然如空橐。

平生十围腹，病起如饥鹤。

衰髪本无几，脱去如秋箨。

到今仅能步，出没如尺蠖。

旧闻五岭法，有此万户疟。

而我自侨寓，了不蒙阔略。

况子又持养，何至亦例着。

此身自空虚，客疾安所托。

请作如是观，无病亦无药。

