# 上益昌守李大夫

**作者**: 唐庚

## 诗词内容

标致自清流，知名二十秋。

诸儒堂上席，群客帐前筹。

南渡衣拖绣，西来幕建油。

食葱逢屈突，封户识荆州。

襦袴三巴国，櫜鞬九郡侯。

道兴期变鲁，文盛拟从周。

讼矢虽关聴，宾壶不废投。

未妨登衮衮，暂屈布优优。

望府多奇士，华颠愧督邮。

崎岖缘底事，憔悴此重游。

举目江山是，翻身岁月遒。

客愁移带眼，乡思咏刀头。

技痒论文在，心阑触事休。

那堪趋冉冉，祗是判悠悠。

揣分宜长引，忧贫复少留。

长裙何处曳，门馆傥容邹。

