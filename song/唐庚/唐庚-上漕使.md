# 上漕使

**作者**: 唐庚

## 诗词内容

持节三千里，提封一十州。

天文占使入，地上觉钱流。

吏有言前信，农无赋外求。

事投余刃毕，政举大纲休。

惠泽坤维润，威风井络秋。

利源干复溢，民瘼痼还瘳。

德以柔刚济，材兼巨细收。

道兴期变鲁，文盛拟从周。

即给中台笔，行抛外计筹。

孤生真自幸，微禄每容偷。

未可长闲去，须为寸进谋。

祗应青白眼，能为辨薫莸。

