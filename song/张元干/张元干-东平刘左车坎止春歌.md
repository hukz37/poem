# 东平刘左车坎止春歌

**作者**: 张元干

## 诗词内容

先朝相国今几家，我嗟夫子鬓已华。

琼艘颇惯倒膏乳，老来手酿尊仍洼。

百年弹指法界观，万事过眼天女花。

聊学儿曹作春瓮，唤客取醉无等差。

夜眠不觉体平粟，卯颊共眩朝蒸霞。

养生妙处本无说，我辈岂解烧丹砂。

糟床正可珠的皪，石鼎莫放声咿哑。

东风遮幕雪埋屋，坎止斋中酒初熟。

