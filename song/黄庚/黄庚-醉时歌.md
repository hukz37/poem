# 醉时歌

**作者**: 黄庚

## 诗词内容

茫茫古堪舆，何日分九州。

封域如许大，仅能着我胸中愁。

浇愁须是如渑酒，曲波酿尽银河流。

贮以倒海千顷黄金罍，酌以倾江万斛玻璃舟。

天为青罗幕，月为白玉钩。

月边天孙织云锦，制成五色蒙茸裘。

披裘把酒踏月窟，长揖北斗相劝酬。

一饮一千石，一醉三千秋。

高卧五城十二楼，刚风冽冽吹酒醒，起来披发骑赤虬。

大呼洪崖拍浮丘，飞上昆仑山顶头。

下视尘寰一培𪣻，挥斥八极逍遥游。

