# 题海慧寺画水壁

**作者**: 释德葵

## 诗词内容

君不见昔人十日画一水，摩挲漥窿随手起。

若非胸次吞江湖，安得波澜来笔底。

我来萧寺观奇踪，壁间隠隠腾蛟龙。

初疑乘风驭弱水，恍然坐我蓬莱宫。

又疑去年八月秋水溢，阴风袭人廊庑湿。

谁知画者巧通神，董羽至今羞死笔。

此水不是画，一水一水势相及。

对此融神坐终日，后人虽画画不出。

何如倒却毘陵华严壁，海慧北廊推第一。

