# 题清谿神女祠

**作者**: 吕殊

## 诗词内容

生居万山中，二年依泽国。

偶于坐曹暇，聊欲访禅默。

再拜神女祠，劈山定何术。

上有琳宫岩，作论期破惑。

只今澄潭中，异影眩莫执。

泉源入幽窈，蛾眉如可及。

吾闻大地下，出没水中日。

胡为二魶鱼，欲归犹未得。

变化乘云雷，那能系不食。

山深风窍号，天寒日车急。

寄语龙宫君，安稳藏故穴。

近来托怪多，勿遣容易测。

