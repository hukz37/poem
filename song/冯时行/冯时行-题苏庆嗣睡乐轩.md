# 题苏庆嗣睡乐轩

**作者**: 冯时行

## 诗词内容

六凿森剑戟，一枕寄华胥。

睡觉既殊辙，睡兮真乐欤。

达人蕴大观，方寸包太虚。

忧乐两不知，寤寐常如如。

昔也蝶栩栩，今焉周蘧蘧。

而今我法中，无欠亦无余。

以睡为乐邪，不睡宁非渠。

然则此轩名，无乃滞一隅。

苏子笑而应，斯岂真吾居。

飘流阅世故，早觉心地初。

今古一偃仰，天地一蘧庐。

揭名聊尔尔，至言恐惊愚。

