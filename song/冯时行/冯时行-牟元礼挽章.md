# 牟元礼挽章

**作者**: 冯时行

## 诗词内容

泪注琼瑰事可伤，白衣回首白云乡。

两三遗册新诗在，四十余年素业荒。

学海骤干千顷浪，儒林旧剪一枝芳。

风流未寄三题草，光焰谁家万丈长。

不作人间金榜客，应为天上玉楼章。

诙谐未见车公口，锦绣应无李白肠。

幽鸟空啼疏竹径，青灯愁见旧梧堂。

就中有事空堪恨，谁问双亲两鬓霜。

