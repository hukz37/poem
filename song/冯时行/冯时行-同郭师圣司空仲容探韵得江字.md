# 同郭师圣司空仲容探韵得江字

**作者**: 冯时行

## 诗词内容

孤月流高天，分影遍千江。

我来无人境，亦复窥幽窗。

好客如佳月，开门辄𪭢𪭢。

月到客亦到，不隔山{山凶}谾。

把手入茅庐，笑语钟新撞。

一鸣惊人友，更挟飞凫双。

连璧光照眼，老我心所降。

呼童洗瓦盏，竹叶倾山缸。

清谿漱鸣玉，老树森高幢。

更招二三子，放怀山水邦。

分题得佳句，一字鼎可扛。

男儿树勋德，出手便可桩。

愿移诗句力，挽俗还纯厖。

惟予心已灰，庶几鹿门庞。

