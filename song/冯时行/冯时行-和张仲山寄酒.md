# 和张仲山寄酒

**作者**: 冯时行

## 诗词内容

兵厨盎盎孚盈缶，怜我十年青濮口。

投醪分惠继以诗，诗更分香过于酒。

酒瓶诗卷堕我前，顿使幽栖添二友。

朝吟直到屋翻日，夜醉不觉山衔斗。

也知庭内无留难，扫除弊事如挥帚。

龟陵千里数万家，谁不高擎加额手。

公余退食多燕衎，一斗百篇困何有。

余波借与草木春，况是江头钓鱼叟。

更烦遣骑日联翩，暖热缙云先马走。

