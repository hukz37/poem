# 五言和杨乐道省中述怀

**作者**: 沈遘

## 诗词内容

少小学书史，颇知道所存。

功名谓陈迹，古人不复论。

既困乃干泽，羽翼何翩翻。

初登群玉府，犹接文字言。

晚落司会廷，始从俗吏烦。

朱墨事勾校，笞榜穷奸谖。

终日坐当案，曾不闻休番。

旧学泯不讲，旧志兹益昏。

中悼素尚违，仰愧前修尊。

去之未云果，荡尔何当返。

览君自警作，使我忘嚣袢。

友道久寥阔，期君于此敦。

