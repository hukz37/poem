# 自登道来马谿作

**作者**: 李流谦

## 诗词内容

朝暾拔山红一丈，露草烟林气萧爽。

出门华构照新绿，并辔宝珂喧碎响。

僮奴尚语林薄间，马蹄势已青云上。

琳宫百年傲风雨，气象雄深挟千嶂。

青山固是耐久交，老桧真成丈人行。

山童候门惊马嘶，道士叠爻知客访。

情亲肯自摘嘉蔬，兴发更遣沽村酿。

未妨意行穷胜践，不用心违叹仙赏。

双峰唤我却西去，穿迳萦纡转修蟒。

荒桥下马久𥩟立，孤塔怀人嘿惆怅。

多谢山僧供汤餠，腹犹果然虚雅饷。

只应探讨尽老释，坐觉仙凡绝天壤。

碎砾谁参水底禅，飞蜺空阁云间仗。

凌霄固有飞霞珮，尘蒙浊骨何由往。

归来闭户省初念，一炷炉香薰宿障。

题诗聊复纪胜游，永与名山镇龙藏。

