# 送勾龙伯秋出幕守三荣得出字

**作者**: 李流谦

## 诗词内容

雅故非今朝，两门自金石。

山头堕泪碑，宰木共萧瑟。

幕府盖宝府，球琳琅玕璧。

一一不可拣，于君况夙昔。

常愧砾与瓦，照映乏颜色。

於菟生则斑，窥牛乳尚湿。

其传祗斯文，余事博悬掷。

尝觇赋千字，诵之当搢笏。

戎索赞斗枢，杀气掩剑{卓戈}。

舂容凝香地，功用阒无迹。

忽驱两轓去，惊鸿眇南北。

专城岂不乐，所乐在母侧。

扶舆度春风，霜毛未上帻。

更著摩挲手，一起穷山瘠。

中年每患别，连日足怅惜。

方酌江上杯，送君又郊陌。

熟思令人老，只有加餐食。

尚余黄发期，好语为再出。

