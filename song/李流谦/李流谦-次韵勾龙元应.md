# 次韵勾龙元应

**作者**: 李流谦

## 诗词内容

春归知何时，庭草一尺长。

风软不起尘，薄日如秋阳。

裘葛固异宜，单衣已疏凉。

妍红色事人，揽镜无余妆。

青山只苍然，久要自不忘。

枯藤引我去，栗留啭幽篁。

濯足江无波，照眼竹有光。

展旗三伐鼓，骚坛起榛荒。

垂髫伏窗几，抵掌谈皇王。

持之欲何施，海禽眩铿锵。

风摇薜荔屋，尘集芙蓉堂。

升斗尚何言，正比钩饵香。

投老迟问道，欲觅闲中忙。

社成莲亦花，歃血记此章。

