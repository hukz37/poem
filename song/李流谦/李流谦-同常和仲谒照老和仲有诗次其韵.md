# 同常和仲谒照老和仲有诗次其韵

**作者**: 李流谦

## 诗词内容

杏花一株凌晓寒，刮眼创见春风还。

天涯作客归未得，主人好事客疏顽。

鸣鸠唤雨绿野浄，游丝挂空白日闲。

祇园有僧坐隠几，柱杖与子来扣关。

薰炉午篆转轻缕，浄缾晓汲翻微澜。

禅僧不摇月照水，雄辩猝起雷破山。

痴儿浪说三组贵，向我不博一笑懽。

归来妙语出顷刻，照坐绮縠纷斓斑。

火急为续永和帖，清景一失情易阑。

