# 吾友黄仲秉读枚乘七发至所谓洞房清宫命曰寒热之媒皓齿蛾眉命曰伐性之斧感而作诗以示予予谓乘尝事吴已而去之梁斯言也殆为两君发欤贤司马长卿长门远矣因次韵以申其意

**作者**: 李流谦

## 诗词内容

读书必知书，枯枿不足斧。

只词诣微隠，连轴皆剩语。

枚生老宾客，笔力散雹雨。

吴梁两骄王，横甚鬫哮虎。

编须笑直前，调度岂儿女。

刈萧培芳荪，远郑进韶舞。

斯文岂徒然，丹石起病窳。

操瑟走齐门，托身恐非所。

老濞竟斧砧，埋骨无块土。

梁亦殒牛祸，庙社几夺主。

至今存遗编，快读气屡鼓。

长卿素佞人，清芬愧兰杜。

长门赋淫僻，主心侈莫御。

百年校贤鄙，何啻跖与禹。

黄郎眼如月，妙义窥肺腑。

拈出标雅箴，霏屑纷落锯。

枚生其伯仲，犬子但牧圉。

