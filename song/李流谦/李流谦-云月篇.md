# 云月篇

**作者**: 李流谦

## 诗词内容

云在山，月在水，合和二物谁遣使。

云收但有千巑岏，月落惟余一清泚。

向来为同复为异，欲说谁钳三尺喙。

与君临流共一笑，影堕澄泓实相似。

故应拄杖偶然来，那得泉中觅居士。

人间八月秋更老，桂树无风波不滓。

碧筒为樽酌清醥，琼瑶嗽肠雪冰齿。

江妃为予舞凌波，老鹤不眠亦孤唳。

酒醒忽忆三峰游，目光已在鲸鱼背。

