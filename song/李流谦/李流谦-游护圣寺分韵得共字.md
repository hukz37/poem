# 游护圣寺分韵得共字

**作者**: 李流谦

## 诗词内容

散员绳检宽，暇日得放纵。

天明风发屋，飞盖怯掀弄。

朋簪诺已宿，驾言盍不勇。

幽禅远城郭，伉壮塔庙涌。

华鲸三击罢，僧众肃如拱。

香秔撩鼻观，馋沫出流湩。

三生石上歌，浩劫几丘冢。

失脚今悔深，弹指昔缘重。

联裾玉连环，谈端豁烦壅。

草木自臭味，雨露元一垅。

摩挲老瓦盆，此酌宜数共。

已无系日绳，但有思家梦。

