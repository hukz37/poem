# 送乐季和

**作者**: 李流谦

## 诗词内容

袖有礼神璧，横夭射䗖蝀。

携持易羊皮，贤士衔隠痛。

短檠风雪窗，鼎钟入宵梦。

出门雀适羿，挽弓不再中。

九折生庭除，欹轮失严鞚。

事固不可知，浅者发嘲哄。

磨以百艰虞，吾觉此意宠。

蝇棘芟根株，织文彻机综。

如簧祇嚣烦，战胜属阴拱。

诘朝乌帽斜，瘦马霜鬣耸。

行世心愈老，转物身自重。

解鞍浇客垢，先拨床头瓮。

君归我送之，我归欲谁送。

