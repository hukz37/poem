# 赠别

**作者**: 李流谦

## 诗词内容

水火气类感，草木臭味亲。

君看金石交，分笃均天伦。

朅来东川游，结友轻雷陈。

诸君尽豪俊，着我漫浪身。

酒斟约无算，诗妙各有神。

人事不可知，变态生逡巡。

一代韩荆州，大木卧龙鳞。

客禽失危巢，翩翩傍丛榛。

斗升何细碎，朱丝恐生尘。

知己泪再滴，离群恨方新。

去兹胜社难，胸腹伤人神。

临岐欲何语，一味唯酸辛。

岁晚念裘褐，幸勿忘骚人。

