# 林夫体中不佳而能不废翰墨且蒙以文轴见教其天性所嗜如此敬叹不已既勿药作诗贺之

**作者**: 李流谦

## 诗词内容

瓠肥不必缘糠核，倒床鼾睡掀四壁。

饭山诗好自应瘦，骑省赋成发先白。

公子翩翩锺鼎家，宜有骚人歌锦瑟。

数从癯儒弄文字，坐令二竖喜投隙。

药裹关心始置之，往往呻吟出圭璧。

由来物理论根种，虎生则斑鹰则击。

浣肠濯胃固佳手，愈风却痁非此力。

东风吹园花正开，新禽向人语磔磔。

疾来相就破除之，万事可拼春可惜。

