# 送樊眉州

**作者**: 李流谦

## 诗词内容

我先君子官于涪，一时贤僚今在不。

唯公直节贯华皓，千尺寿桧横霜秋。

丈人静听请具陈，平生契义骨肉侔。

简池解组过乡县，剧饮不去公遮留。

似是兄弟姓则殊，诗藁半破犹勤收。

合行使符蔡山下，先后召杜腾民讴。

吾家万松荫黄土，公方千骑驱华辀。

十年不见此邂逅，穷冬雨雪寒飕飗。

未明投刺候门下，老阍窃语来何求。

柳州先友一一数，山阳邻笛令人愁。

岷峨气象抗湖海，近日人物几穷搜。

如公当寘文石陛，一麾乃付近古州。

苏家名称震戎夏，如崧降甫尼生丘。

文献可征况美俗，黄堂坐啸万事休。

公余兵卫绕画{卓戈}，妙香一缕铃斋幽。

神交千载尚谁可，子韩子文着床头。

