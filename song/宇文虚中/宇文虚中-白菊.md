# 白菊

**作者**: 宇文虚中

## 诗词内容

西风萧飒百草黄，南斋白菊占秋芳。

主人好事不专飨，撷送客馆分幽香。

幽香清艳两难得，冰雪肌肤龙麝裛。

悄然坐我蘂珠宫，玉斧瑶姬皆旧识。

仙家蓻菊名日精，我今号尔为月英。

月中风露秋夕好，感此仙种来曾城。

凭君传与金天令，月与霜姿驻清景。

重阳好伴白衣来，五柳先生忆三迳。

