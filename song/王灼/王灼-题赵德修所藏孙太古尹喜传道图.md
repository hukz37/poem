# 题赵德修所藏孙太古尹喜传道图

**作者**: 王灼

## 诗词内容

大柏森森护盘石，老聃踞坐三人立。

盛德之容本和豫，漠然不应岂真实。

向者隐奥九九篇，才示指画意已传。

细看尹喜磬折处，金篦刮膜见全天。

侍旁二子来何许，无乃徐甲庚桑楚。

注目拱手气不吐，画师笔端更解语。

函谷关废河水黄，授经台倾陇草荒。

一幅东绢吾无用，要逐青牛归帝乡。

