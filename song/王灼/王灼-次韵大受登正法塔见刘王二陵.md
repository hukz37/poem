# 次韵大受登正法塔见刘王二陵

**作者**: 王灼

## 诗词内容

试纵浮图目，闲纾客子情。

轩腾超世界，指点识乡程。

天大云欹野，江蒸气抱城。

长风饶振薄，落日倒光晶。

古色千年在，悲歌百虑盈。

战争初自苦，成败几堪惊。

狐兔穿蓬颗，珠玑入里氓。

剑关犹北向，巫峡只东倾。

往意增三叹，余踪付一瞠。

誓言逃俗网，碧海跨飞鲸。

