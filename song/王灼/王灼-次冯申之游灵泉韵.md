# 次冯申之游灵泉韵

**作者**: 王灼

## 诗词内容

名山起高兴，不惜马首东。

沙边一着眼，翠光已浮空。

踏遍桑柘村，所向渐不同。

溪细山疑合，谷转路始穷。

莹浄白玉界，芬馥青莲宫。

元知境过清，乘春乃昭融。

尚余半残花，伴我酒颊红。

拂石爱少藓，披林怯多风。

安得身无事，来对禅寂翁。

虑沉灯影外，慧发鸟声中。

庶遂老岩壑，此行太匆匆。

