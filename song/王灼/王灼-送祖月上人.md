# 送祖月上人

**作者**: 王灼

## 诗词内容

月公别我浮三峡，欲往南中求大法。

此行初为梅州老，过岭障烟恐难狎。

挂帆且指古鄱阳，骥子凤鶵亦称甲。

十年故人我尚记，平视诸方气尝压。

玉剑无声血千里，肯就铜盘后先歃。

相从学道须究竟，半字落耳汗霑洽。

宗师语言岂不佳，世间传写空盈夹。

归来趺坐举其要，莫话衡庐与苕霅。

