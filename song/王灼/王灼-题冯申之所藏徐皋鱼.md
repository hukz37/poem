# 题冯申之所藏徐皋鱼

**作者**: 王灼

## 诗词内容

菱叶蘋花点水面，水浄如空到底见。

大鱼独行示闲暇，小鱼群嬉夸敏健。

画工定自知鱼乐，掉尾扬鳍固多变。

犹胜图写吴王鲙，戕灭众命供一馔。

南唐徐白称绝笔，皋实同姓最后出。

三幅挂我素壁间，恍然又作江湖客。

吾闻神物久当化，烦君谨护风雨夕。

一声霹雳飞上天，回视丹青了无迹。

