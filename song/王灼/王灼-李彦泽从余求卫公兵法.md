# 李彦泽从余求卫公兵法

**作者**: 王灼

## 诗词内容

卫公少时已知兵，坐谈压倒韩擒虎。

一朝委事虬须帝，南歼荆盗北锄虏。

出其绪余教君集，犹谓四夷莫予侮。

乃知机略妙无比，攻城破阵一仰俯。

当时传公挟异术，云祲孤虚自默数。

可怜痴儿尚诡怪，至作齐东野人语。

我家旧畜公遗书，片段飘零十得五。

开囊取拾送君读，想见明窗口如鼓。

玉舆消息渺吴越，铁骑纵横暗江浦。

学成出去清胡尘，莫道儒生不能武。

