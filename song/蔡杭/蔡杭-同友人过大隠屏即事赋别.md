# 同友人过大隠屏即事赋别

**作者**: 蔡杭

## 诗词内容

脱略尘世虑，仙都共夷犹。

乘凉得风便，快楫竹扁舟。

神仙现奇怪，古木横岩陬。

振衣万仞高，天风动衣抠。

巍巍隠屏峰，擎天峙中流。

良朋论心事，抚景悲新秋。

浩叹复浩歌，一饮还一酬。

南阳岂终卧，东山谅同忧。

斟酌素有定，今焉试为筹。

西风起暝色，归袂不可留。

去去惜回首，感慨良悠悠。

