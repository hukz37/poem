# 赋丹阳县治沧浪台

**作者**: 邵彪

## 诗词内容

秦凿断𪩘崿，晋圃亡町畦。

事古迹茫昧，天高水渺弥。

缅怀褚季野，清坐行四时。

仓黄挤兴公，无乃醉魂迷。

不如颜中书，藻舟赋新诗。

芜废今几年，黄鹄怨坏陂。

令尹古循良，见利勇有为。

如云拥万锸，矢矫出大堤。

蛟龙鼓洪涛，鸥鹭舞寒漪。

危台俯回渚，长怀旷遐睎。

乃知高世心，宜与湖山期。

下注万顷田，水田数斗泥。

民乐我亦乐，举觞淡忘归。

