# 芙蓉盛开

**作者**: 释居简

## 诗词内容

𫕥霜槁百卉，拒霜独开花。

寒驱煖消落，秋借春韶华。

酣酣罗珍姿，表表骈翠葩。

晴云剪新绮，落日明丹砂。

瀣冷褪宿艳，叶散摘零霞。

离骚比君子，城阙藏山家。

二月三月时，红紫相矜夸。

西风一摇落，乱委随蓬麻。

花中障颓澜，晚节礼有加。

芳洁以类从，薰莸分等差。

梅追元气回，菊制暮景斜。

弗使四时气，断续令人嗟。

