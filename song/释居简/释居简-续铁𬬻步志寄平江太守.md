# 续铁𬬻步志寄平江太守

**作者**: 释居简

## 诗词内容

惟虚不竞实，薄俗崇虚名。

岂其乡来实，虚课今日成。

因依铁炉步，自昔闻题评。

橐籥废已久，百炼余晶晶。

大而函牛鼎，小而割鸡刃。

刀也玉如泥，锥也囊脱颖。

箕裘既失绪，族属庸振领。

区区欲就铸，水浒方接轸。

譬彼赵善战，奢抗狼虎秦。

括也读父书，言外欠发明。

奢死括驾赵，两眼空无人。

全提四十万，一窖埋长平。

括固不足道，谬甚用括者。

用名弗核实，铸错败良冶。

曩时阖闾城，呻吟满四野。

忽闻襦袴歌，一日变风雅。

