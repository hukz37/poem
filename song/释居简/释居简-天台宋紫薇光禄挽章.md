# 天台宋紫薇光禄挽章

**作者**: 释居简

## 诗词内容

闲适与康宁，山林只一人。

风流两晋旧，翰墨四朝新。

五袴歌宣化，三盘载縯纶。

垂杨闲意绪，华顶老精神。

广乐千龄会，溟波几度尘。

壶中留白日，庭下拥朱轮。

荷嫩衣重制，兰馨佩更纫。

玉颓千日酿，俗蜕百年身。

赋里寻词客，桥边问应真。

灵光犹在鲁，商岭谩逃秦。

入社宜归洛，休耕不起莘。

骑箕渺何许，长啸玉楼春。

