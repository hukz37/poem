# 任大卿出龙眠度水罗汉

**作者**: 释居简

## 诗词内容

故家寻钓鳌，遗俗问佛世。

喜逢十六人，不闻四句偈。

风姿如隠槃，服御乃古制。

开卷发遐想，瞪目得熟睨。

绝溪将安之，深厉浅则揭。

岸登植瘦策，石踞整坏毳。

预流逮无学，劝进惮劳勚。

岿然望等妙，迢递苦跋疐。

悠悠马不前，亹亹驾辄税。

弗悟燕安毒，遂失远大计。

双林受遗托，久视不得逝。

岂知古龙象，所向必超诣。

弗践极则处，弗到弗小憩。

朅来吊形影，相与话情契。

丁宁勇着鞭，同振木方袂。

