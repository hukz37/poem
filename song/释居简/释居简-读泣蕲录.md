# 读泣蕲录

**作者**: 释居简

## 诗词内容

蕲当淮楚冲，虏骑如云隤。

书生胆如斗，激烈生风雷。

备御尽吾力，力殚心不灰。

誓与城存亡，不遣疋马回。

忍死不忍屈，视死犹去来。

一州同一心，忠愤铁石开。

舍生贵取义，肯顾儿女哀。

话头素讲明，余刃方恢恢。

视古不愧今，落落俱雄才。

援师窘于兔，趑趄山泽隈。

遂使破贼手，不复歼渠魁。

仪刑古睢阳，观阙双崔嵬。

传后韩愈书，芒寒炖九垓。

不知蕲州传，大手今谁哉。

