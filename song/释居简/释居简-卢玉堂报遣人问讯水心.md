# 卢玉堂报遣人问讯水心

**作者**: 释居简

## 诗词内容

用舍见人物，抑见天地心。

生人于此时，所系亦以深。

时哉薄其祐，全力吾不任。

向来邹鲁人，抱此空沉吟。

此身眇如芥，列国纷于针。

芥针求抵当，机括常差参。

没身虽不遭，道在终不沉。

朣朣千丈光，照耀不啻今。

公乎邹鲁传，轩冕如山林。

我亦山中人，不忍凤鸟喑。

加餐为公祷，以答天地心。

