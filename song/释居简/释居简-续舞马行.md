# 续舞马行

**作者**: 释居简

## 诗词内容

见说开元天宝间，登床百骏俱回旋。

一曲倾杯万人看，一顾群空四十万。

梨园部曲能穷奇，踣铁矫揉杨柳枝。

不直玉环一解颐，更走泸戎生荔枝。

天上人间反复手，故态忽生乱离后。

将军入眼可曾有，误骏为妖不足咎。

於戏唐虞全盛时，百兽率舞凤鸟仪。

雍熙之和乃其效，何用区区教坊教。

