# 送诜老归千顷山

**作者**: 释居简

## 诗词内容

老诜爱山不知了，何事冲寒下巍峭。

归装只有一囊诗，冏冏陆离还自照。

自言峰顶摩九霄，五月六月雪不消。

松风萧萧吹泬寥，千岩万壑酣笙箫。

前山后山畬可烧，黄精杂错黄独苗。

饭家田米可卒岁，亦有旨蓄延渔樵。

人间自有杨州鹤，诜也云胡甘寂寞。

笑云乐去悲相随，吾非恶此而逃之。

