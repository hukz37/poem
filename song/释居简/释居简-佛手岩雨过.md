# 佛手岩雨过

**作者**: 释居简

## 诗词内容

白云裹山裹不尽，高处露头低露胫。

一条悬水透云飞，雪色蜿蜒伸脊领。

画然怒卷风霆震，银𫚭玉鳞俱奋迅。

滂然才歇四山明，湿尽悠悠云万顷。

是时豁达纵双明，岩𪩘更无毫发隠。

太华岿然不较多，直上削成五千仞。

想应有路近丹梯，未必无花开玉井。

便欲搴花供岁晚，更擥藕根刳短艇。

径上明河欲尽头，块藐九州聊一瞬。

