# 西湖夜归观打鱼怀赵京兆

**作者**: 释居简

## 诗词内容

德人天游乐者全，亦以此乐均鱼鸢。

陶然亦复忘所乐，西湖澄澈如心渊。

管领西湖人不少，前后无如赵京兆。

至今画手画西湖，不着绿蓑人独钓。

胡为今夜月满湖，大船小船皆得鱼。

鱼登罔罟叫不得，那知老子今归欤。

滔滔京兆万人海，平地翻涛渺无盖。

活鱼之外尤活人，人在甘棠颂遗爱。

