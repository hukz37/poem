# 送琦后堂住荐福

**作者**: 释居简

## 诗词内容

锦屏之英老大隋，孤芳寄林非所宜。

南堂特榻越常轨，东山陷虎藏深机。

稽山之琦后来秀，倔强不落古人后。

后堂新破北山荒，夺食驱耕夸敏手。

古已往矣不可觅，胡为区区蹈陈迹。

衲僧怀袖卷风云，何地不容轰霹雳。

吾常学古不学今，确持谠直甘陆沈。

顾影自立时自箴，舍公其谁知此心。

公今老牯群中去，转位回机头角露。

所存匪石不可移，万里骁腾在初步。

