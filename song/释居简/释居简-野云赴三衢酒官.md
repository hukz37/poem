# 野云赴三衢酒官

**作者**: 释居简

## 诗词内容

跌宕四十年，吴霜变玄发。

卓然所不变，傲寒勇弥决。

醉翰笔为祟，狂歌酒作孽。

煮字不疗饥，袖手不求热。

囊羞一簪直，腰嫌五斗折。

狼饱千里肉，豕卧半寻穴。

於菟道边窟，蝼蚁梦中垤。

骥困黄泥阪，驽践黄金埒。

臣朔漫诙谑，侏儒笑明哲。

生女不生男，跨灶亦超绝。

安得径尺蝉，冠此半簪雪。

县官严榷酤，一官弗徒设。

安知涤器时，已有谕蜀节。

莫羡白头吟，自看柯山月。

