# 谢周和州叔子

**作者**: 释居简

## 诗词内容

阴阴浓绿成新幄，荼蘼试妆催芍药。

缓鞚青丝果下骝，时与华风相领略。

风乎不违主人意，吹开宿酲换新醉。

玉山自起不须扶，隠若长城一万里。

和州归来贾如玉，高着十连酬不足。

倚阑目送断鸿飞，闲按新声翻旧曲。

畴曩方岩丈人厚，话到君侯布衣旧。

不知灞上故将军，何如细柳真将军。

