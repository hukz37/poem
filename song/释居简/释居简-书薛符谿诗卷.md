# 书薛符谿诗卷

**作者**: 释居简

## 诗词内容

三峩孕元气，直与乔岳侔。

因依几何年，蕴藉六十州。

芃芃擢楩楠，碌碌生琳璆。

潢污化清泠，仄陋发炳彪。

岩岩锺人才，出辄第一流。

或为德渊薮，或擅文雄酋。

或赴功名期，或于名节收。

崭然薛符溪，余地出一头。

高寒蓬婆雪，翠扫山月秋。

黑头当策勋，青绶曷足酬。

得年虽不多，得名端不浮。

遗墨见绝少，六丁方隠搜。

曩闻桃花为，强悍繄公柔。

篇什富袭藏，零残皆萃裒。

牛腰几卷轴，棘心怀松楸。

心声出诚素，瑶肪谢雕锼。

往年诗寄为，趣为买归舟。

为无一簪直，自衒富寡俦。

倒橐仅如此，贫祟何时瘳。

昨从西子湖，来访蘋花洲。

请续梁甫声，使贻齐大羞。

惆怅貂不足，非类何足求。

