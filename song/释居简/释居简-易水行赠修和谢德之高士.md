# 易水行赠修和谢德之高士

**作者**: 释居简

## 诗词内容

悠哉招隠琅琅然，画然勇变易水寒。

槁梧语急声欲干，哀丝欲绝回风酸。

激昂余地涵清圜，弗落断崖清夜湍。

想当悲歌蓄真怒，发立如棘冲其冠。

慨慷一死不复惜，从容按辔无求还。

投机之间不容发，一失万古成永叹。

尘侵匕首壮士死，谁冩遗恨归清弹。

谓言此曲无再弹，浑刚不敌智士肝。

脑脂盖眼日高卧，幽愤欲平良独难。

油然易感不易触，徒使壮泪双汍澜。

琴工推琴向我言，我指何自生忧端。

物能移人不移物，安得心广仍体胖。

欲令心广仍体胖，不妨试作如此观。

