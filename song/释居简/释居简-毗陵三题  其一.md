# 毗陵三题  其一

**作者**: 释居简

## 诗词内容

闯檐起渊潜，涛怒欲翻壁。

两雄竞厥壮，跼领勇舒脊。

令人未见神先悸，如见当年李生醉。

醉乡汗漫渺无津，墨蜚素壁风蜚腥。

骧云掀雾妙入神，不特神妙尤夺真。

乡来识真人已朽，所见不知如此否。

或谓此儿鳞介胄，幻作人间写生手。

坐令五月六月间，商羊起舞旱魃走。

客窗夜老闻天籁，逸响琅然风雨晦。

晓入西游柱史家，因知壁有蜿蜒沕。

