# 持钵  其三

**作者**: 释居简

## 诗词内容

颠风挟玄霜，跋扈清溪阴。

长年把船尾，铁面抵弗禁。

面皴不暇问，腕裂龟文深。

手中老篙竹，出水冰淋淋。

一步一千里，进寸或退寻。

抵死为食谋，俛首潜呻吟。

劳人冻入骨，寸心攒万针。

乐哉田舍郎，坐拥廪若林。

强使损绪余，瞪目如病喑。

所得不盈把，粒米敌数金。

沈思耕者志，岂异舟子心。

其谁受此施，观此受施箴。

