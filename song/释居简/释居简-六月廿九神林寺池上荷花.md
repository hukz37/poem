# 六月廿九神林寺池上荷花

**作者**: 释居简

## 诗词内容

凉沼承芳薰，急雨压炎暑。

叶叶蚌触碎，顷刻万斛许。

痕玉脸能薄，著得许多雨。

骈头如有愬，低簪欲相语。

摧拉翡翠翼，零乱鸳鸯羽。

賸拟笺老天，细意冩心膂。

约束诛云师，前驱卷晴宇。

红酣尽扶起，绿摇并搴举。

蘋末风亦好，人间暍随愈。

太一泠然舟，着我歌白苎。

