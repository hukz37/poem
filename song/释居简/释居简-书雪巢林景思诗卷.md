# 书雪巢林景思诗卷

**作者**: 释居简

## 诗词内容

诗人巢雪如住山，巢中所得强得官。

官微不足了𫗴粥，尽日幽寻遣儿读。

舂容大篇辄千字，炼字贵活不贵死。

乡来杜陵有布衣，晚到夔州也如此。

乃今遗藁安在哉，古花囊锦宗文开。

开缄宛见谏议面，只字重哦复三咽。

三咽然后耳有闻目有见，见人捧心颦两眉。

不学施家女，只学唐人诗。

为言诸子将安之，巢空雪明康鼎来。

