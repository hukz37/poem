# 赠御前梁宫干

**作者**: 释居简

## 诗词内容

梁楷惜墨如惜金，醉来亦复成漓淋。

天籁自响或自喑，族史阁笔空沉吟。

前日去寻子赵子，道院水亭秋色里。

幻成赵子骑蹇馿，潇洒不减骑鲸鱼。

又冩深衣跨牛客，云生谷口耕阡陌。

按图绝叫喜欲飞，棹笔授我使我题。

我方拄眼孤山西，岑楼残碧澹扫眉。

见成一段诗中画，宜雨宜晴四时挂。

输与滕王蛱蝶图，坐收少室山人贾。

