# 素斋于君实赋别兼简方岩侍郎

**作者**: 释居简

## 诗词内容

诸公皆青云，一士独苦心。

怀哉英雄泪，亦复长满襟。

乡来梁楚声，不贵双南金。

九仞横界墙，余子不敢侵。

两鬓吹黄尘，倦翮投晚林。

渺观酒勍敌，袖手妒病喑。

元龙异姓兄，老凤仪韶音。

秋窗坐欲曙，晓灯挑不禁。

鸰原思寥寥，雁影云沉沉。

东观可纵观，北斗当满斟。

虽无广文毡，亦有丞相衾。

好邻买道南，逸兴追山阴。

唤起方岩翁，共作商岩霖。

