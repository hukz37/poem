# 再赠谢高士得之

**作者**: 释居简

## 诗词内容

我曲非俗音，亦非正始音。

閴然洞遗响，万籁俱为喑。

有弦不足弹，无弦不足寻。

与之俱浮沈，适以冩我心。

谢郎介洁弥明操，结喉深目苍髯槁。

刘生侯喜不相逢，弗联石鼎歌南风。

援琴速我城南道，为我从头冩怀抱。

不是山林同苦心，更有阿谁弹得到。

曲终月堕仍反闻，欲弹不弹心自论。

小俟茶甘回齿颊，唤起胎仙舞三叠。

