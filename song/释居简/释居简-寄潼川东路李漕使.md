# 寄潼川东路李漕使

**作者**: 释居简

## 诗词内容

乡来江西游，见以旴水阴。

博约剑津掾，亦复聆正音。

转眼贴天高，再见无路寻。

把茅丹丘城，谢家兰玉森。

君家龙首兄，绛帐开沈沈。

有时过萧寺，借榻清风林。

笑我泉石痼，示以膏肓针。

欲弹广陵散，惜无中散琴。

欲上南阳疏，不如梁甫吟。

琴以歌南风，吟以道古今。

一鸣才邕邕，忍见凤鸟喑。

朣朣垂景星，坤维长照临。

