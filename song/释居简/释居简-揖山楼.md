# 揖山楼

**作者**: 释居简

## 诗词内容

谿阴留云云不留，楼在五云之上游。

青天一握浄如洗，好山四面清涵秋。

主人亦有大白浮，揖逊群峰相献酬。

岩中野逸皆名流，农隙颇复登临不。

何当天风吹袖寒飕飗，披衡跨霍迤逦昆仑丘。

悠悠按辔双龙湫，泠然为君上上头。

楼头风物须盟主，风骚之外吾无取。

猛拍阑干抚寥泬，不问青天问华月。

