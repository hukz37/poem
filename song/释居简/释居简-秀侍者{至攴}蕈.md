# 秀侍者{至攴}蕈

**作者**: 释居简

## 诗词内容

葵藿不甘羊酪膻，笋蕨隽永非薨鱻。

树鸡风度扫藜苋，盖其氏者尤称贤。

敷腴孕秀茁枯朽，软湿不齐相后先。

春风熏陶紫芝秀，陆地挺特荷钱圆。

虽非灵椿八千岁，要与风月三千篇。

古源阿棠文人行，荐新已办罗百笾。

开端慷慨约同饷，一语不移金石坚。

过门走致縯纶手，不记旧约篝灯前。

小空在左辄反睨，解衣作质呼芳鲜。

晓罂嫩汲井花水，地炉瓦鼎相周旋。

蒲萄余沥正其味，盐酰不御全乎天。

缀盂独当第一义，曾水洗空十万钱。

不须沆瀣更疏瀹，欲跨明月凌风烟。

