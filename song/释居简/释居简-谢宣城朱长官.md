# 谢宣城朱长官

**作者**: 释居简

## 诗词内容

飞来何处山，秀整连凤池。

绝胜一鉏地，天地不得私。

朣朣斗牛间，明玉生华滋。

凛姿岁寒后，萧洒观孙枝。

出宰山水县，小谢城东陲。

琴瑟日在御，棰楚不苟施。

春风河阳花，次第芳菲菲。

屈指九十日，日日把酒卮。

玉山不须扶，百里皆酣嘻。

行扳星辰履，颉颃丛霄蜚。

故家厚培{土雍}，衮绣看传衣。

