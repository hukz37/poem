# 蒙泉

**作者**: 释居简

## 诗词内容

坎井只丈寻，得名由参寥。

丈人玄豹姿，养德富不骄。

想当发泉蒙，如此湛弗摇。

珠明水增媚，镜浄尘当消。

陶泓勺余沥，采笔生春潮。

止则云沉沉，涨则桃夭夭。

淘趁槐火新，战与坡仙挑。

坛拜十四字，高山郁岧嶤。

灯灺谩图续，些苦何能招。

须公起九原，为我饮一瓢。

於戏不可作，仰止苍崖腰。

