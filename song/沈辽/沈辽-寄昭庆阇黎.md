# 寄昭庆阇黎

**作者**: 沈辽

## 诗词内容

二年客江汉，不知春与秋。

东来望吴越，历记昔时游。

萧山江水西，万屋白云迷。

地势既洒落，家家临水堤。

中有一大士，法与天台齐。

至行通神明，多果无阶梯。

吾昔屡入室，遂能离筌蹄。

谁言似金粟，真已谢荆溪。

悯悯强冠带，悠悠恨乖暌。

仍作赵魏行，何年造幽栖。

临风一问讯，深已愧提撕。

