# 送智印师还会稽

**作者**: 沈辽

## 诗词内容

穷居谢世事，浩荡如孤云。

生计委梦幻，焉能履纷纷。

上人远来过，髙谈纾所闻。

天上曼陀华，吾知悦清芬。

至理有神仙，会为贝多文。

法力浩无边，谅能抗三军。

鼎新布金地，檀施咸䜣䜣。

翩然揖归袂，吾固殊其群。

浮杯渡天堑，归路稽山垠。

昨夜一尺雪，佳气生锄耘。

拥毳可待饱，尚应事高薫。

后会复何时，相望此江𣸣。

吾已与心约，行当宅榆枌。

他年白莲会，何惭张隐名。

