# 与善果师游石堵

**作者**: 沈辽

## 诗词内容

秋风日已佳，幽寻欲谁与。

邂逅得佛子，逍遥临石堵。

江南气候晚，九月始无暑。

木叶乍陨霜，川原新濯雨。

乔松转山路，中天掲华宇。

由来安禅寂，不当混泥土。

侵寻得幽步，周旋闻密语。

芥蒂同一生，天地同一旅。

欢戚自流转，悠悠意何补。

倦羽息深林，游鱼依夕渚。

吾生幸无事，陶然知所处。

日晏坐北轩，何用论今古。

