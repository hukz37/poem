# 和颖叔蓬莱阁

**作者**: 沈辽

## 诗词内容

海上仙山豪，泛泛随狂潮。

仙人毒其危，禺强资巨鳌。

澒洞绝世纷，于焉乐逍遥。

长年誓不死，玉观何岧嶤。

麻姑朝按行，洪崖莫相招。

宴劳酌琼液，献酬肯相饶。

月里振金珮，风前吹玉箫。

至真游乐地，世俗风波遥。

我本丘壑人，居然厌烦嚣。

步此重阁峻，仙意何飘飘。

下视照湖春，浩荡生波涛。

爱兹为中峙，想可娱洪髙。

萧洒紫霞衣，淡泊颜氏瓢。

聊乐白驹影，轩裳真{木圈}牢。

贺老久不作，吾方饵金膏。

轻身化羽翼，把袂穷丹霄。

