# 零陵观大水

**作者**: 沈辽

## 诗词内容

春雨淫不已，江水一夕涨。

初闻渐其栅，离明已三丈。

老弱走山去，浮沉困丁壮。

髙楼半欲没，木杪维舟舫。

睢阜已怀襄，那能辨闾巷。

升髙瞰其下，犬牙萦叠嶂。

始知地形隘，何由保无恙。

湘川浩东下，其势不相让。

安得驱山泽，移徙就空旷。

市井安且平，黎民获生养。

群流亦适性，千里肆夷漾。

斯怀知未遂，蓬茆独怊怅。

