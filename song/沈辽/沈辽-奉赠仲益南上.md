# 奉赠仲益南上

**作者**: 沈辽

## 诗词内容

昔日钱塘布衣客，画舸揺揺出淮北。

腰间新佩青铜章，行着绿衣归故国。

汉水西流云梦泽，髙堂老人头未白。

兄弟频年收美科，公卿要途声寂寂。

公车荐章动盈束，万里青云不遗力。

老夫在吴始相得，惠停髙车践荆棘。

相见匆匆如梦寐，尔来无复人间迹。

子方策名在清时，霜天正可抟鹏翼。

遥知后会不可期，吾心已作南山石。

