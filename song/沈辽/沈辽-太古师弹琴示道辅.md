# 太古师弹琴示道辅

**作者**: 沈辽

## 诗词内容

我卧南山正如梦，朝来欲过左史洞。

阳羡羽人惠相访，三尺焦桐行自从。

山上赤日烈如火，洞里石泉凝作冻。

挥手一奏离骚曲，促轸重作髙山弄。

岩下隐隐白云生，松风泠泠幽鸟哢。

谁识襄阳魏夫子，缁衣远来自崤雍。

身出重围战不死，振翼江南若孤鳯。

数日相从甘淡薄，不与人间同倥偬。

夫子能知琴中趣，不叱老夫无世用。

三人出洞日已斜，青山茫茫烟瞢瞢。

