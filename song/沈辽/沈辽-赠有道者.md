# 赠有道者

**作者**: 沈辽

## 诗词内容

昔吾知养生，始自皇人经。

其说乃浩博，隐奥通神灵。

锦囊固申行，梦寐嗟沉冥。

十年不一开，未甘遂遗形。

矫矫髙平生，真诀炳丹青。

要妙不在多，一言如发硎。

使人久滞念，霍如病已醒。

岂徒固衰朽，且将延百龄。

我虽欲亟试，未能广娉婷。

明年走浚上，要当宅重扃。

信如君所说，誓将鄙心铭。

为报不易言，髙山柏亭亭。

