# 奉送醇老

**作者**: 沈辽

## 诗词内容

近世考吏师，谁如李荆州。

斯人不可作，伊洛青松丘。

江上逢故客，扬名谈旧游。

蚤被北海荐，不向龙门羞。

三年州从事，利刀无全牛。

毁誉岂无人，春梦空悠悠。

乃知云台栋，当向华岱求。

潢污一尺水，岂能纵呑舟。

老夫卧山野，自将麋鹿俦。

虽云相见晚，笑语欣相投。

旷不入州府，何由接绸缪。

江南二月春，坐想颍水流。

适当及瓜代，哂笑岂不优。

它年青云路，六翮固已修。

嵩杪有髙士，为记南山幽。

