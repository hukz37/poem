# 走笔酬亨甫所示二篇次韵和之  其一

**作者**: 沈辽

## 诗词内容

邯郸一梦黄粱熟，人生正如水中木。

不向黄尘瞠病目，凄凄犹寄一椽屋。

物外日月无淹速，苟能自达万事足。

清眀神观何可凟，不在文章夸满腹。

少壮已往谁能逐，此身正如车轪毂。

始来齐山秋正肃，山间于于太古俗。

穿云作巢倚山麓，白髪老人谁检束。

山松森森半天绿，松下石色如苍玉。

古人清风那可续，夫子知我心所欲。

饮光一衲隐穷谷，不复区区论往躅。

