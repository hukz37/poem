# 奉送孝续归九江

**作者**: 沈辽

## 诗词内容

池阳决曹窦君掾，三年勾钉烦指呼。

朝来脱去如敝屣，华舟泛泛归匡庐。

君家世吏二千石，缘饰儒雅穷诗书。

昔岁先君使湖外，特荐尊府闻公车。

廷尉于公有阴德，翩翩青紫登华涂。

江城僻院本无事，穷山培𪣻多荒芜。

中间叶侯久无政，顾遇僚吏无精粗。

狴犴缧囚常数百，小大往往多非辜。

不知滞狱困寒暑，直疑为吏忧妻孥。

惟君不茹亦不吐，独自垂钓来南湖。

使者交章任为令，从此平步青云衢。

香炉峰前木叶落，樽垒好在黄家垆。

此来行李有佳句，莫忘齐山黧老夫。

