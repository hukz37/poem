# 与公诩游西禅新阁

**作者**: 沈辽

## 诗词内容

清谿水浮青油幕，漾漾轻舟上西郭。

髙林参天转山脚，山上黄叶山前落。

西禅道人屹重阁，松风泠泠半天作。

左江右湖若可酌，青山四围走𪩘崿。

道逢支遁蹑禅𪨗，方水幽寻同一噱。

世事区区为名缚，生死去来一丘貉。

不如林间寄冲漠，笑傲髙明秋气索。

日斜回舟兴不薄，有意重来何用约。

吾归南冈若孤鹤，新月纤纤下帘箔。

坐想行台夜更乐，桥下水声鸣凿凿。

