# 奉酬伯昌志国所示古调

**作者**: 沈辽

## 诗词内容

余景避世讙，栖迟在丘壑。

公子引车骑，相访南山崿。

长离舞员嵩，同为九皋鹤。

晚节虽殊途，仿佛当年乐。

间关幽鸟哢，凌乱余花落。

春风岂有意，群生自回薄。

夙昔钦二妙，联函得佳作。

顾予非季子，何足闻古乐。

葩华玩洒藻，银钩窥雅博。

故知霄鸿意，不为尘埃铄。

吾蚤拙世用，投老更衰索。

惭无锦绣叚，何由报金错。

