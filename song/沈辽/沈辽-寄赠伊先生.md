# 寄赠伊先生

**作者**: 沈辽

## 诗词内容

在昔齐光禄，招余访仙宫。

崇岩九叠峻，行望庵前松。

下马过星坛，超然挹孤风。

华冠映绀髪，谈笑想鸿蒙。

饮之青菁饭，喻以朝元功。

顾余方羁束，焉能谢人中。

暗黮七八岁，日月何匆匆。

吾非久寐客，不烦一言攻。

己知弃宠辱，安能为世庸。

还丹何时就，白云弄秋空。

相望江湖上，杳杳复蒙蒙。

