# 寄和叔

**作者**: 李正民

## 诗词内容

踪迹飘然寄海隅，往来宁复论亲疏。

风烟冷落渔樵市，钟磬萧条释梵居。

卜筑拟为常侍赋，干时休奉子公书。

泰亨乃见能连茹，剥极安知不得舆。

蹭蹬且同栖枥马，𪡋喁真类失波鱼。

男儿所患无能尔，穷达终应有命与。

战伐干戈诛猰{犭俞}，急难兄弟困雝渠。

敢忘越石思枭虏，终学陶潜自荷锄。

婢膝奴颜焉敢比，蜡言栀貌亦羞予。

嵇康岂肯为尸祝，杨意何能荐子虚。

流落丹心徒许国，衰迟华髪渐盈梳。

勿惊岁晚多怀感，处顺安排乐有余。

