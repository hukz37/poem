# 寄题史伯鱼读书堂

**作者**: 李正民

## 诗词内容

臧室翻经何太漫，邺侯万轴新堪玩。

长大谁如伯业勤，昼眠多似边韶慢。

斯堂扁榜号读书，读之百过乐有余。

焚膏继晷自克己，彬彬学子颜之徒。

念我壮年游天禄，万卷尽观如不足。

羽陵蠹简拂蟫鱼，太一青藜曾照烛。

辛勤白髪但尝胆，燕坐茅斋犹泛览。

年来老眼渐昏眵，每展青编憎墨淡。

