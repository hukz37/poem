# 二猫诗

**作者**: 卫博

## 诗词内容

地偏人迹希，斋厨冷如刷。

老僧挑野菜，岂识腥与血。

饥鼠知自迁，畜猫竟徒设。

我来客南斋，盘餐稍罗列。

烹炮愧寡鲜，弃置谢琐屑。

二猫亦慕膻，媻跚事争啮。

小儿强解事，叱逐加撞{扌必}。

尺棰未去手，二猫复及𫔶。

惩羹肯吹虀，废食未因噎。

小儿恚猫痴，提耳当割切。

谢儿儿勿嗔，我曹更痴绝。

要之等为口，已矣莫中热。

