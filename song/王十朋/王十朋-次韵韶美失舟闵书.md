# 次韵韶美失舟闵书

**作者**: 王十朋

## 诗词内容

医师笼参术，良将枕戈矢。

儒生嗜底物，书卷挂口齿。

刘侯西南来，岁月十首尾。

闭门阅古今，过眼分亥豕。

异书照神藜，奇字哭妖鬼。

许身如蠹鱼，文字共生死。

风流反得罪，去国果谁耻。

仙舟载秘阁，便腹贮名理。

江神亦世情，逐客多不喜。

厄同焚书秦，恶类灭邢毁。

沾濡遍箱箧，痛惜到骨髓。

我初闻为惊，终夜成坐起。

得君诗细读，罪己不罪水。

愿言坐啸余，书著子刘子。

