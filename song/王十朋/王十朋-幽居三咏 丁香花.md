# 幽居三咏 丁香花

**作者**: 王十朋

## 诗词内容

玄冬万木落如扫，苦恨江梅开不早。

谁言菊后便无花，更有丁香慰枯槁。

雨膏碧叶剪琉璃，风荐幽葩喷龙脑。

小轩深院夜凄清，月白霜寒天色好。

素面含情宋玉愁，仙肌带湿真妃澡。

何人为取药中名，端为花能除病恼。

我时独步琼枝边，相向无言意倾倒。

临风三嗅更徘徊，研墨为花加品藻。

