# 前日探梅李元翁以疾不往和诗有玉华野人多病恼独守寒炉煨芋魁句复用前韵约同赏

**作者**: 王十朋

## 诗词内容

西湖十里真佳哉，百花未放梅先开。

吾侪好事颇成癖，探春不惮冲风埃。

李生不出苦病恼，书阅肘后占河魁。

胆瓶相对数点雪，锦肠写出飘然才。

人如西湖有涵养，句与和靖争奇瑰。

重寻胜游有新约，湖山准拟诗仙来。

寒炉蹲鸱不必煨，为花痛饮拼千杯。

愿君及早理杖屦，莫令立马头频回。

