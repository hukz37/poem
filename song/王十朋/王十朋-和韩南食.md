# 和韩南食

**作者**: 王十朋

## 诗词内容

海错千万族，惟蚝不能行。

潮来腹自饱，亦足遂厥生。

翻笑鱼蟹虾，晨夜何营营。

风味与江瑶，可以次第名。

荐身炮炙间，壳破材始呈。

北客昔南食，一见生怪惊。

故人居海滨，群鲜厌庖烹。

酷爱此味真，不假姜桂橙。

遥怜山间友，混迹黎与骍。

蔬肠久不饱，肌骨尫且狞。

巨房饷馋腹，一笑百念平。

岂为饮食欲，实见亲旧情。

谁知虀盐余，盘餐味常并。

故乡实堪恋，未用图西行。

