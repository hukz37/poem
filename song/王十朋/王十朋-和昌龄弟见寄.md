# 和昌龄弟见寄

**作者**: 王十朋

## 诗词内容

经年游宦思家乡，枕间魂梦长飞扬。

瓯越相望数百里，鱼雁来往安能常。

水绿莲红王俭幕，我愧才踈笔常阁。

居官不事羡长卿，执一无权犹子莫。

昔年姜被今独眠，何时更作三珠连。

左原风物亦不恶，溪莼抽丝蕨吐拳。

阿连春草诗篇好，劝我归来宜及早。

代笠亭前烟雨中，共把锄犁宁待老。

