# 次韵洪景卢编修省中红梅

**作者**: 王十朋

## 诗词内容

不为怕寒贪睡迟，东君妙意端可知。

雪英零落眼界寂，放此孤瘦红南枝。

蓬莱更向逸远地，草木宁有夭饶姿。

冰容戏作桃杏色，醉脸雅与神仙宜。

江兄蜡友已前辈，黄生后出非同时。

丹心独与劲节侣，疏影共浸清涟漪。

骚人相顾最不恶，何用车马纷蚩蚩。

典衣莫惜共携酒，对华一展思乡眉。

