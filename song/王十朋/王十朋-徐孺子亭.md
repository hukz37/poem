# 徐孺子亭

**作者**: 王十朋

## 诗词内容

一室不暇扫，心期扫天下。

一榻不妄设，所待必贤者。

南州杰出士，林泉事潇洒。

闭门谢弓招，道合不吾舍。

谁云性少通，得一不为寡。

豫章岂私交，端欲重宗社。

汉廷无此贤，忍使遗在野。

交章荐天阙，聘礼备车马。

高人竟不屈，清风凛华夏。

寄声郭有道，一木难支厦。

肯同樊处士，声名祇虚假。

鸡酒吊知音，韬光老松槚。

倘令居孔门，行藏似回也。

江西今仲举，吏事饰儒雅。

神交千载友，丹青妙摹写。

作亭古东湖，鳞鳞万椽瓦。

序嗤滕阁王，词偪长沙贾。

佳客从公游，湖光莹尊斚。

孺子真可师，世途何土苴。

行矣浙东西，鉏犂各归把。

