# 题卧龙山观音泉呈行可元章

**作者**: 王十朋

## 诗词内容

去岁游庐山，社中观白莲。

不饮远公酒，聊酌聪明泉。

肩舆过武昌，乘兴西山巅。

岩乳饮菩萨，诗篇诵苏仙。

夔州苦无井，瘿俗殊可怜。

竹筒喉不干，可浣不可煎。

日汲卧龙水，屡赖担夫肩。

所取都几斛，深惭未投钱。

前日招提游，入耳声涓涓。

泓澄可照胆，草木皆光妍。

却疑南阳人，蟠蛰清泠渊。

惨淡会风云，滂沱霖普天。

源如少陵词，清入光芒篇。

余波涨瞿唐，汹涌吞百川。

何人著水经，漏此不及编。

道人出新茗，林间手新研。

共以夷齐心，来结观音缘。

至今清夜梦，犹到幽亭边。

交游况离索，回首成凄然。

何时鹿呦呦，重访山中禅。

