# 贡院图

**作者**: 王十朋

## 诗词内容

陈君少年登甲科，红莲首泛清源波。

清源贡宇高嵳峩，同僚宣力陈君多。

鞭朴不施成不日，首夏上梁秋半毕。

一点灵台轮奂飞，十幅生绡画图出。

苍苍嘉木森千株，新堤步步穿芙蕖。

移下蟾宫古丹桂，飞来海上真蓬壶。

他年君来作地主，记得亲曾视斤斧。

雁过山中寄我书，要知多少新龙虎。

