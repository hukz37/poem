# 李资深赠古瓦砚及诗

**作者**: 王十朋

## 诗词内容

世贵铜雀砚，常患伪乱真。

千金买渴雀，虚名何足珍。

李生心好古，身困道不贫。

得此佳陶泓，制由万道人。

殷勤持赠我，器古诗清新。

置之窗几间，日与毛颖亲。

未能草太玄，姑用注获麟。

罗文及端紫，贵幸无比伦。

屈尔居蓬窗，与我同艰辛。

研磨媚权贵，挥染劳精神。

兹我所不敢，铭以书诸绅。

