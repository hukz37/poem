# 病中食火山荔枝

**作者**: 王十朋

## 诗词内容

前年夔州食荔支，同僚共赋新红诗。

妃子名园世所贵，不似诗史堂前奇。

去冬分符来南土，半月身行荔支圃。

三州嘉木皆眼见，更阅君谟向来谱。

临漳一种名火山，品虽云下熟则先。

从今渐入荔佳境，陈江未擘先流涎。

老病余生怯嘉果，日啖那能三百颗。

殷勤为破绛纱囊，心火惊添火山火。

