# 泮宫杏花乃阎紫微为教官时所殖复用前韵

**作者**: 王十朋

## 诗词内容

同年紫微公，昔游帝王家。

穿杨百步间，妙不毫厘差。

桂窟擢高枝，杏园赏仙葩。

手移曲江根，不惮川涂遐。

翺翔夫子坛，栽植泮水涯。

花好实亦成，诸公欣拜嘉。

我来节中和，数树红交加。

不见紫微郎，如对紫微花。

满堂烂银袍，赋诗丽绮霞。

大胜瓜李桃，欲报无琼华。

