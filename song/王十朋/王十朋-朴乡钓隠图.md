# 朴乡钓隠图

**作者**: 王十朋

## 诗词内容

君不见少陵先生诗有说，淳朴之处山川别。

广文示我朴乡图，山水高长景奇绝。

严坂疑为子陵隠，昆溪想自昆仑决。

渔人款乃山水间，抱璞含淳钓清洁。

九仙高举留遗躅，三径名家出人杰。

早将朴直取巍科，行展朴忠立奇节。

鸣琴百里邑，既以朴化民。

横经泮水宫，又以朴诲人。

他年致君尧舜上，坐使风俗俱还淳。

功成名遂却归去，渔钓重寻旧隠沦。

广文笑我言，公朴甚我朴。

闻公家左原，四面拥山岳。

回隠如愚溪，窈深若盘谷。

人皆朴其貌，公又朴其学。

君子以为古，先进于礼乐。

公乡真朴乡，胡为不自觉。

愿公著隠服，归寻旧盘旋。

酌酒梅溪上，把钓莼湖边。

更画左原山水图，与此朴乡图并传。

天下大朴散已久，二乡犹在羲皇前。

