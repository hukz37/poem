# 种蔬

**作者**: 王十朋

## 诗词内容

归来日弹铗，食无肉与鱼。

却将种花地，町畦毓嘉蔬。

骄阳每抱瓮，时雨亲荷鉏。

青青有生意，令我颜色舒。

宁忧馑与饥，亦有瓶中储。

前身老阇梨，蔬气端未除。

文字亦宿业，复生鱼蠹书。

蠹书仍食蔬，苦淡味有余。

况兹清净根，分来自僧居。

端能纳须弥，聊尔秀郊墟。

洗我腥膻肠，襟宇生清虚。

岂惟陶渊明，吾亦爱吾庐。

荒园涉成趣，枯藤当安舆。

困枕案头卷，饥著盘中菹。

孔门陈蔡色，借问何如予。

