# 题玉泉

**作者**: 释道济

## 诗词内容

千章老木冷涵秋，今日重来话旧游。

一池寒水浸虚碧，清光莹澈凝不流。

中有神龙隠头角，为雨为霖滋旱涸。

圣主垂衣风雨调，龙亦安眠在丘壑。

人来初不睹真龙，但见金鲫浮沈中。

昂头摆尾得其所，我疑便是池中龙。

殷勤一语龙听取，汝以何缘堕龙伍。

良由一念嗔所生，毕竟难逃鳞甲苦。

蓦然直下便回光，愿力资深福寰宇。

