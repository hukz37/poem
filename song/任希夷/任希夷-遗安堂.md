# 遗安堂

**作者**: 任希夷

## 诗词内容

苴茅动龚胜，屠昼恐王蠋。

二君夭天年，千载叹莫赎。

今代史伯存，危行光往躅。

繄昔开禧年，狂童叛吾蜀。

非招讵肯往，全身不受辱。

平林萃群鸮，高飞独黄鹄。

屹如中流柱，烱若昆山玉。

元气赖以存，余风厉颓俗。

平生慕庞公，以安贻嗣续。

岂为万锺加，居然一丘足。

晚山云自归，春风草还绿。

代谢纷吾前，灵台独无欲。

一从身落南，先庐蜀江曲。

中间乱离瘼，几人惠文触。

烂额皆论功，考槃终不告。

临风一长谣，白驹在空谷。

