# 玉岩有感

**作者**: 黄师参

## 诗词内容

游山苦无侣，独行亦自佳。

不羡篮舆稳，软草供蒲鞋。

小僧倚门问，客从何处来。

长啸不复答，露坐面山隈。

往谒玉岩翁，缟衣绝纤埃。

祠宫蔽风雨，碑碣荒莓苔。

四山壮幽闲，百感撄我怀。

先生竟何之，山猿朝夕哀。

出处非有意，于道相萦回。

翁看岭表人，白骨漫成堆。

所见明且哲，屡表乞归骸。

伫立三太息，归思落日催。

