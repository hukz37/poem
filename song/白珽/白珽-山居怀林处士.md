# 山居怀林处士

**作者**: 白珽

## 诗词内容

昔有林处士，结庐邻峰巅。

年年不入城，梅花有佳联。

童鹤三数口，负郭十亩田。

弟侄列朝裾，咸平好时年。

人品既已高，奉养常充然。

嗟我何为者，日用买山钱。

爱诗不能佳，未了区中缘。

空有一寸心，羡杀处士贤。

饱看贵人面，不若饥看天。

捶床呼伯雅，且此相周旋。

有田足几时，卓哉坡翁言。

