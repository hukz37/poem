# 题王大令保母帖

**作者**: 白珽

## 诗词内容

大令书法美少年，玉函金籥随飞烟。

累累一百又五字，岂意近出黄𨸂砖。

字奇文古两超绝，保母从兹倾众帖。

谁将瓦合嘲玉碎，一片孤衷本相接。

快剑横斫铁山摧，戏龙猛蹴银河欹。

方庭无月天地黑，仰视别有星离离。

浪言贞石志千载，不及永和漥砚在。

白石已仙千里死，千百人中几人爱。

兰亭信美如捕风，贵耳贱目人响从。

三日呕血饥捶胸，叶公画龙惧真龙。

