# 抱拙以三通鼓为韵见寄次韵

**作者**: 胡仲弓

## 诗词内容

夜阑缺月浸寒潭，乱山倒影空中涵。

此时万籁寂无语，碧云郁结如晴岚。

可人已趁春风去，举杯对影成三三。

割席赋诗鬭击钵，舟中醉卧推枕函。

红尘眯目空相蒙，千金市骏轻花骢。

何如浓墨恣挥洒，笔锋扫退江文通。

锦绣丛中燕鶑侣，惜花爱作风光主。

何如挥麈共清谈，朝访安石暮夷甫。

焚香烧烛恣狂吟，管甚冬冬催五鼓。

