# 海月堂观涛

**作者**: 胡仲弓

## 诗词内容

青天与海连，羲娥代吞吐。

封姨助余威，阳侯倏起舞。

或奔千丈龙，或轰万叠鼓。

蓬弱此路通，祇界一斥卤。

浩浩无津涯，尾闾辟地户。

嬴女驱鲛人，献怪扶桑府。

琛球来百蛮，玭珠还合浦。

独立象冈外，身世等一羽。

宇宙纳溟渤，万山齐伛偻。

清风与明月，造物不禁取。

临流喜得句，玉栏失笑拊。

眺望此一时，澒洞注千古。

安得卷上天，霈作天下雨。

