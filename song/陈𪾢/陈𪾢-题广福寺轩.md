# 题广福寺轩

**作者**: 陈𪾢

## 诗词内容

小轩架寒溜，激激鸣水苍。

老僧不靳惜，借与一榻凉。

枕流暂憩息，清飚袭衣裳。

蝉声亦多思，牵引昼梦长。

俗虑顿消处，栩栩无何乡。

翻嫌市廛中，吏隠殊相妨。

未赋渊明归，祗益袁君狂。

平生不勇决，恋恋粟一囊。

何如水西头，飞云共徜徉。

日寻方外游，煮茗烧妙香。

此致渺未遂，啸歌空自伤。

坐待山月明，拏舟泛沧浪。

