# 邀月亭

**作者**: 马存

## 诗词内容

亭上十分绿醑酒，盘中一箸黄金鸡。

沧溟东角邀姮娥，水轮碾上青琉璃。

天风洒扫浮云没，千岩万壑琼瑶窟。

桂花飞影入盏来，倾下胸中照清骨。

玉兔𢭏药与谁餐，且与豪客留朱颜。

朱颜如可留，恩重如丘山。

为君杀却虾蟆精，腰间老剑光芒寒。

举酒劝明月，听我歌声发。

照见古人多少愁，更与今人照离别。

我曹自是高阳徒，肯学群儿叹圆缺。

