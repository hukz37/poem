# 寄范安道

**作者**: 马存

## 诗词内容

西山石脚盘如城，芙蓉峰插龙泉精。

有客高卧青云层，孤吟自作太古声。

古声无味淡如水，今人有耳甜如饧。

君不见登高山，泛流水，子期已没不复生。

几世几年无此耳。

恨君不到苍岩阴，不见此客摇头吟。

千崖万壑群动息，相知唯有清泉音。

春风卷野浓如波，着人如醉将奈何。

几时见我铜鞮陌，为唱襄阳拍手歌。

