# 长淮谣为徐先生咏

**作者**: 马存

## 诗词内容

长淮之水青如苔，行人但觉心眼开。

湘江岂无水，鱼腹忠魂埋，但见愁云结雨猿声哀。

浙江岂无水，鸱革漂胥骸，但见潮头怒气如山来。

孤臣词客到江上，何以宽心怀。

长淮之水遶楚流，先生家住淮上头。

黄金万斛浴明月，碧玉一片含清秋。

酒花入面歌一曲，淮上百物无闲愁。

