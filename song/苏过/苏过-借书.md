# 借书

**作者**: 苏过

## 诗词内容

妙年不可再，白日谁能系。

空惭粱肉索，不悟齿髪逝。

季子颇亦困，还家笑奴隶。

经年得揣摩，尚可资游说。

良田初不耕，拱手那望岁。

谁令困不学，斯与草木弊。

海南寡书籍，蠹简仅编缀。

诗亡不见雅，易绝空余系。

借书如假田，主以岁月计。

常恐遗地力，敢有不敛穧。

便便五经腹，三冬良可继。

傥磭愧寸阴，得无讥没世。

