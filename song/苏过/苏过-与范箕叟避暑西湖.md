# 与范箕叟避暑西湖

**作者**: 苏过

## 诗词内容

快哉楚王风，庶人安得共。

西陂浩无价，不计吾侪用。

永日不可暮，穷居厌尘哄。

出门有佳诣，咫尺窥潭洞。

危楼俯木杪，大厦森高栋。

户牖交梧楸，蒲荷接蘋葑。

闲持枕簟往，遽起江湖梦。

醒然凉肺肝，习习吹衣动。

世间贱易得，清风谁与重。

劳生不自觉，至乐那容众。

北窗与君享，世网念少纵。

肉食固肥甘，轻尘没飞鞚。

