# 山行

**作者**: 苏过

## 诗词内容

肩舆历尽黄茆冈，青山壁立耸大行。

忽惊雷转山石裂，涛头千尺分钱塘。

飞空雨雹寒崖碧，倒影垂虹射晴日。

高岩俯瞰先目眩，杖策纵观森股栗。

只疑天河泻地上，又恐滟滪飞山脊。

猿猱悲鸣霜树折，虎豹震动山月黑。

千年水石自成宝，下有蛟龙深莫测。

明年岁旱当汝求，暴雨一声飞霹雳。

