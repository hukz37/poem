# 次韵叔父俗罢

**作者**: 苏过

## 诗词内容

黄门昔万机，下士勤握沐。

今已与世疏，雅志追沂浴。

丹田有宿火，如比阳来复。

辘轳自转水，离坎俱实腹。

谪居使事乏，惟喜薪水足。

时濯西风尘，一寓归鸿目。

勿惊髀肉少，衣褐真怀玉。

明镜虽无垢，新苗良待沃。

雨余餐岩岫，露重膏松竹。

更观云入山，心与境同熟。

珍重耆城言，妙解何须读。

洁香非外求，清净常返瞩。

物初信可游，傥来非所卜。

益师庄叟言，养生贵缘督。

