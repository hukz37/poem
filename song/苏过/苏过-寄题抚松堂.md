# 寄题抚松堂

**作者**: 苏过

## 诗词内容

胸中朝市远，何必择所居。

门无结驷客，山林入吾庐。

西洛有君子，筑室城之隅。

种松在庭户，志与渊明俱。

朝挹西山爽，暮寻南涧娱。

霜中鹤骨瘦，雨夜龙髯疏。

主人应相似，节抱陵云孤。

不知寒暑迁，肯徇世俗趋。

昔称水南北，去曳侯门裾。

能伴松菊老，固知泾渭殊。

我恨营口腹，敛板惭妻孥。

三迳未能归，高卧子不如。

青衫满尘土，何时返樵渔。

未用北山移，我来只须臾。

