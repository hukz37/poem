# 秋蝇篇

**作者**: 苏过

## 诗词内容

秋风中人如剑芒，飞蝇侧翼何处藏。

晨忧霜露避暗壁，晚集户牖依斜阳。

斜阳寂寂能几许，股翼未温寒日暮。

纵馋不敢近华筵，屏迹何须待挥麈。

我方六月流汗时，营营聒耳缘目眉。

盘餐旨洁未下箸，聚嘬弄吻不少迟。

微物盛衰还有数，得意何曾念寒暑。

帐中相吊定饥蚊，窗外巧寻惟蝎虎。

糜身槁死不足怜，耳目所慻欣且去。

嗟哉时节那可争，造物于汝何好恶。

