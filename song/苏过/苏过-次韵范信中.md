# 次韵范信中

**作者**: 苏过

## 诗词内容

将军山林士，本无轩冕意。

乘流亦悠悠，得坎便止止。

平生剧孟徒，作诗建安似。

曹刘或争先，沈谢何足拟。

人穷语益工，天或相夫子。

念君绿髪初，四海一身耳。

要见元鲁山，万里立自致。

许君窥藩篱，竟以身后委。

翩然复蹑𫏋，便非昔隐几。

功名颇见迫，终欲老云水。

岂料小卜筑，一谿城市里。

从兹傥来物，不足置愠喜。

用寻巢许游，无愧汝颍士。

我有{禾巴}䅉田，君多樱笋美。

杖屦日往来，风流岂不伟。

