# 范季远作止斋求诗以此寄之

**作者**: 苏过

## 诗词内容

急流勇退真难事，要取荣枯君自味。

世间轩冕如嚼蜡，自觉山川天下贵。

君如八骏方服辀，帝闲正欲求千里。

刷燕秣越非所愿，放浪烟霞蹑云水。

萧然筑室在人境，身与此心俱欲止。

倦飞偶学陶彭泽，示疾还同老居士。

政忧功名来未免，吾驾不回谁与柅。

古来索价累高人，少室终南应所鄙。

