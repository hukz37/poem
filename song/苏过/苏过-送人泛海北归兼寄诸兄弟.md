# 送人泛海北归兼寄诸兄弟

**作者**: 苏过

## 诗词内容

冥冥天水吞为一，夜依北斗占南北。

危楼时吐蛟蜃气，半山忽隐长鲸脊。

起看樯头雉尾转，一帆千里日未足。

此身何止轻鸿毛，到家始觉是真肉。

怪君胡为冒此险，象犀珠玉非所役。

凛然风义照古人，尺书为我通消息。

我似当时常校尉，掘鼠餐毡从属国。

茫茫海阔雁不到，长欲系书空悯默。

凭君为语诸季孟，耐事忍惭真子职。

面唾勿嫌解自干，盗金却偿安用诘。

杜门只作田舍子，地往江乡乘下泽。

三吴想见稻如云，舶还时救陈蔡厄。

