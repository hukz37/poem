# 访江令德修置酒泛舟

**作者**: 苏过

## 诗词内容

微雨止复作，柴门蓬蒿积。

城隅得幽迳，违淖洷蹑屐。

吾邑有君子，官居似禅寂。

惟闻弦歌声，不见愠喜色。

公庭绝笞棰，东阁乱书帙。

萧然拂尘榻，容我不速客。

清风扫烦溽，浅沼弄寒碧。

小饮起纵棹，荷翻珠的皪。

我本江湖人，久负云役。

钓竿未入手，越吟同庄舄。

君行赋杕杜，我分安蓬荜。

他时剡溪船，永谢言游室。

