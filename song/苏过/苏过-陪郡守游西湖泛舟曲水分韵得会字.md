# 陪郡守游西湖泛舟曲水分韵得会字

**作者**: 苏过

## 诗词内容

谢公志东山，杖屦未冠盖。

兴成江湖游，意落轩冕外。

阴阴耸百木，浏浏鸣溪濑。

拏舟破菰荷，寻径穿萧艾。

新亭水心见，倒影飞虹背。

青山忽入坐，境与今意会。

公诗如干将，游刃天宇大。

西湖真小鲜，殊未供刀鲙。

云烟日相劘，媚妩分晴霭。

妙语泻琼瑰，化工应有待。

