# 子庄约况之游西溪不至任有诗次其韵

**作者**: 苏过

## 诗词内容

边城无一娱，孰云从军乐。

惟有退食间，柴门可罗雀。

念我江湖人，久不负渔樵约。

安得漫浪游，时解冠带缚。

令尹我辈人，孤标寡然诺。

晚逢任参军，诗思涌泉落。

裹饭从子来，隐几访南郭。

庶结三友懽，一笑忘杯酌。

西溪渌已涨，渚柳风交错。

目断君不来，孤鸿没山脚。

