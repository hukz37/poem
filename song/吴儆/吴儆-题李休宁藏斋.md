# 题李休宁藏斋

**作者**: 吴儆

## 诗词内容

璧玉世所珍，常以十袭藏。

虎豹亦自爱，雾雨泽其章。

璧玉瑱玷缺，郊庙登琮璜。

虎豹养成文，倏变风飞扬。

李侯知爱子，纳于道德场。

㔉翳开云扃，挹洁抗风窗。

万轴架牙签，千篇垂琳琅。

灯火秋夜永，炉薰春昼长。

黄卷对圣贤，北窗卧羲皇。

欲不接耳目，心静发天光。

性守蹈宫庭，礼教严范防。

城坚无畏敌，楫具川可航。

兹焉寄游息，鹏路观翺翔。

