# 怪石

**作者**: 金君卿

## 诗词内容

凡物以怪见憎嫉，尔独何为人采拂。

巉顽累叠百千状，人兽鬼魅相髣髴。

裸蛮面缚夷吾囚，日剥风皴子胥骨。

比干爱主心见剖，孙子兼人足先刖。

枯龟灼墨足兆坼，蛰蛇惊春暂蟠屈。

古器断烂犹斵雕，老木鳞皴半枯杌。

僧轩闲杀日月长，㔉地挤排破烟郁。

檐溜滴穷蛾子垤，蔓延引入蜗牛窟。

我来不以尔貌取，所爱铿然最坚质。

终当锻炼持补天，安此兀兀为玩物。

