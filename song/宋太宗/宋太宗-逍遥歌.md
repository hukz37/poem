# 逍遥歌

**作者**: 宋太宗

## 诗词内容

逍遥自在何拘束，天地希夷无返覆。

勿把他心向外求，真宗理道相和睦。

人间天上尽修行，七宝山高混太清。

玉树玄珠明照室，命根悟者转增盈。

虚无入有何踪迹，非是神光化金液。

廓落方圆在杳冥，南来北去断消息。

灵元物象向天涯，古往今来圣事夸。

无碍智通精进心，研穷理路互交加。

奇哉离焰烹铅水，清静之中藏奥旨。

出没门庭景异常，十洲隠大神仙子。

绵绵若论太幽深，即是流珠不是金。

万卷经文兼在目，机关绝妙有浮沈。

开关寤寐来相逼，魄走魂归天地力。

风扫尘埃蹑紫云，睹其颜邈难别识。

勿生疑虑变阴阳，须信丹砂道理长。

若向此中明此义，十洲洞府蕴馨香。

康哉内景植仙桂，枝叶婆娑深根蒂。

真宗妙法审来由，修炼真空无涯际。

要知逆顺莫相非，广演周遮隠玄机。

先说艰难后始说，精穷运化遂相依。

瑶池浴凤通霄汉，金阙光舒何灿烂。

丹成可验不狐疑，常娥偷窃月中看。

春间花卉一齐开，天上优游谁肯来。

洞里烟霞牢秘隠，水精宫殿白皑皑。

昔日神仙皆烧炼，不说根由人岂见。

本是凡情枉谩劳，何年待得成九转。

密藏无使等闲知，碧落真如在两仪。

理外消停造化实，相逢遇偶勿怀疑。

直须意遣凡庸道，所以难言论秘奥。

先令顿悟了然空，方扣玄关驱烦恼。

从来教法甚分明，几许心迷事不成。

弃世比图闲自性，精修道路必长生。

归童返老超升界，正定威仪勿懈怠。

开闭善能若苦勤，奋迅光阴同一泰。

凡流学者不坚持，生灭门中故不知。

走缩阴阳无住相，非难非易细推之。

含胎十月无休歇，或作金兮或似雪。

认取还丹莫乱求，猕猴水底弄明月。

