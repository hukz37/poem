# 送赵几道赴台州录事

**作者**: 薛师石

## 诗词内容

厅前绠汲何从来，清流海底通九垓。

天河地脉{氵隐}旋转，上中下井躔三台。

满城桃花二仙种，方广金殿三门开。

一时会上几许人，若匪佛种应仙才。

于公徒知高其闾，岂识大化非胚胎。

今兹送言暂相别，诗规笔诲纷崔嵬。

傅说明星定入梦，方朔迹秽空谐诙。

不昵不阿予与汝，古交淡淡无嫌猜。

