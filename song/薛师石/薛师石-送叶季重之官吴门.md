# 送叶季重之官吴门

**作者**: 薛师石

## 诗词内容

君继贤人业，试官阊阖门。

但问要离墓，莫看真娘坟。

虎丘寺前生野草，一花一叶皆丽好。

用心冷淡不此嗜，自有诗礼长探讨。

给旁余闲庭庑空，小舆应亦上垂虹。

桥边风驶寄书便，只写平安报乃翁。

我惭空空易疏斥，时亦抠衣侍函席。

春膏流滑傥寄将，待写续经藏屋壁。

