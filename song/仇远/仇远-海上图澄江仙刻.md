# 海上图澄江仙刻

**作者**: 仇远

## 诗词内容

老仙指甲坚如铁，夜画枯杉出宫阙。

翠深红远十二楼，犹理霓裳舞回雪。

山椒覆亭小于笠，石脚插船轻似叶。

桃花几度春酣酣，弱水何日通舟楫。

醉中作此狡狯事，收拾乾坤入毫髪。

神刓鬼刻未百年，不与丹青共磨灭。

天风颉颃飞霞珮，水云妥帖凌波袜。

我将就此逍遥游，高步青霄拾明月。

