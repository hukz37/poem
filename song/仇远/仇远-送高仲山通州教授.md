# 送高仲山通州教授

**作者**: 仇远

## 诗词内容

通川得通儒，善类蒙善教。

如此老成人，真足重学校。

我昔客朱方，曾窥管中豹。

言容既笃厚，文字入玄奥。

交游二十年，夷险同一操。

闲居虎林麓，倚窗聊寄傲。

忽承北斗敕，勇鼓来淮櫂。

华髪映青袍，轻帆惬黄帽。

天晴宜征途，芹藻春色到。

皋比坐可暖，三载勤训导。

惜哉龟手药，至老方取效。

载酒游五山，何由共吟啸。

