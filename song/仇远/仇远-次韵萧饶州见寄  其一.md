# 次韵萧饶州见寄  其一

**作者**: 仇远

## 诗词内容

至人本天游，上古惟野处。

如何种菊者，亦胜封千户。

万锺且唾去，况复问阿堵。

先生东陵侯，成败久目睹。

几程上金台，一节绾铜虎。

肯从赤松游，餐芝擘麟脯。

温故穷丹铅，投闲弃圭组。

自是横江鲸，终然辞网罟。

独醒笑众醉，此举冠千古。

二疏三高后，欲数指难偻。

毋烦北山移，猿鹤当起舞。

