# 九日邻翁招饮

**作者**: 仇远

## 诗词内容

佳节喜新霁，作意登南山。

兹山虽不高，亦足供跻攀。

平明放舟出，日暮骑马还。

行止不自由，寸步千里艰。

北邻朱公子，言笑破旅颜。

相与一樽空，徒得半日闲。

人生各憔悴，仕路复间关。

六十始平头，甲子须循环。

粲粲黄金花，才见秋一斑。

忍以髪肤脆，犯此风霜顽。

何如归去来，期我岩壑间。

