# 代人上师垣生辰三首  其三

**作者**: 仲并

## 诗词内容

化工作意办春来，斗柄明朝后日回。

东风先到江南岸，江山濯濯无尘埃。

灵光葱葱随处有，夜半两两明三台。

天遣异人为时出，要作霖雨泽九垓。

明堂借此一柱壮，他山之木皆凡材。

如今国势盘泰华，向来天步屯云雷。

岁岁年年竞是日，人人争欲持寿杯。

天知调羹付公手，江梅不为他人开。

长生唯在一清浄，别无方丈并蓬莱。

