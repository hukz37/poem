# 舣舟采石

**作者**: 刘过

## 诗词内容

我昔南游武昌夏口之山川，赤壁吊古齐安边。

又尝北抵鹤唳风声地，八公山前望淝水。

谁令舣舟牛渚矶，楼船蔽江忆当时。

周郎未战曹瞒走，谢安一笑苻坚危。

黄云如屯夜月白，箭痕刀痕满枯骨。

健儿饭饱饮马来，意气犹雄歌尚烈。

只今采石还戍兵，诸将奄奄泉下人。

饭囊盛饭酒瓮酒，位去三衙称好手。

