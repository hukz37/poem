# 悲淮南

**作者**: 刘过

## 诗词内容

淮民穷到骨，忍复捶其肌。

不知铁钱禁，作俑者为谁。

行商断来路，清野多流离。

主人日边来，四牡驱以驰。

或云易之是，或云收之宜。

几人困往返，遂逐文书移。

救焚卒无策，燎火久益滋。

缅怀征榷初，山海煮摘时。

虽云便公家，亦复挠其私。

今者纵虎豹，而使渴与饥。

萧萧芦苇林，日夜边风吹。

悲哉淮南民，持此将安之。

