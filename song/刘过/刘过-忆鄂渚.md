# 忆鄂渚

**作者**: 刘过

## 诗词内容

我离鄂渚已十年，吴儿越女空华鲜。

不如上游古形势，四十余万兵筹边。

中原地与荆襄近，烈士烈兮猛士猛。

泽连云梦寒打围，城接武昌晓排阵。

书生岂无一策奇，叩阍击鼓天不知。

却思仙人白玉笛，胡床醉倚南楼吹。

貂蝉兜鍪两岑寂，若耶溪傍还作客。

空余黄鹤旧题诗，醉笔颠狂惊李白。

