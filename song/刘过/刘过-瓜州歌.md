# 瓜州歌

**作者**: 刘过

## 诗词内容

今年城保寨，明年城瓜州。

寇来不能御，贼去欲自囚。

伟哉淮南镇，禹贡之扬州。

念昔蕞尔虏，马棰轻江流。

翠华离金陵，人有李郭不。

幸被帐下儿，一箭毙其酋。

帝羓有遗臭，鲜血粘髑髅。

败军惨无主，蛇豕散莫收。

势当截归路，尽与俘馘休。

甲兵洗黄河，境土尽白沟。

天予弃不取，区区乃人谋。

金帛输东南，礼事昆夷优。

参差女墙月，深夜照敌楼。

泊船运河口，颇为执事羞。

