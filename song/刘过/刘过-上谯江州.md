# 上谯江州

**作者**: 刘过

## 诗词内容

丘公镇金陵，辛老治京口。

君王神武欲筹边，九江更使何人守。

九江太守今谯侯，谯侯德量容九州。

诗书礼乐晋元帅，意度闲远和而谋。

清尊对客温如玉，同上庾楼望西北。

胡尘万里气压之，客有白头何碌碌。

出门烟水空茫茫，西为汉沔南衡湘。

指点武昌在何许，买船又谒吴侯去。

