# 琴高鱼

**作者**: 汪藻

## 诗词内容

百川萃南州，水族何磊砢。

其间琴高鱼，初未列楚些。

岂堪陪薧鲜，裁用当殽果。

土人私自珍，千里事封裹。

遂令四方传，噍嚼亦云颇。

俗云琴高生，控鲤宛溪左。

灵踪散如烟，遗鬣尚余颗。

向来骑鲸人，逸驾尝慕我。

不应当时游，反用此么么。

得非效齐谐，怪者记之过。

彭越小如钱，踪迹由汉祸。

越书载王余，变化更微琐。

因知天地间，人莫穷物伙。

区区于其中，臆决盖不可。

伪真吾何知，且用慰颐朵。

