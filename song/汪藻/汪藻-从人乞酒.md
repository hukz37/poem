# 从人乞酒

**作者**: 汪藻

## 诗词内容

张侯表表霜松立，嗜酒清狂余故习。

长年种秫学渊明，门外溪流和月汲。

手调溪上百花乳，十日炼成冰雪汁。

糟床夜听秋雨注，诗肠晓放春风入。

饱闻夸说未曾见，但笑书生便饮湿。

尔来消渇卧江海，更似枯鱼过河泣。

倾家饷客古人事，坐看兵厨千斛给。

那知日饮无骨相，咫尺公荣殊不及。

西风昨夜到林杪，左手蟹螯行可执。

新醅早晚定堪斟，冻蚁浮缸应戢戢。

心知问字寂寥久，会遣鸣鞭驰送急。

呼儿洗盏酹先酒，为君快作长鲸吸。

