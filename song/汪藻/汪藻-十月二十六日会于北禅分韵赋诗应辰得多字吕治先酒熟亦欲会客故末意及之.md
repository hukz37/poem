# 十月二十六日会于北禅分韵赋诗应辰得多字吕治先酒熟亦欲会客故末意及之

**作者**: 汪藻

## 诗词内容

为此升斗粟，来往如飞梭。

桂林在何许，水险山嵯峨。

骊驹偶未至，于焉少婆娑。

幸陪英俊游，不觉日月过。

今夕复何夕，朔风卷寒波。

肴核虽草草，聊以供笑歌。

子如不饮酒，视此庭前柯。

浓绿光薿薿，所余今几何。

邻家酿新熟，颇闻旨且多。

更当奋余勇，往举金叵罗。

