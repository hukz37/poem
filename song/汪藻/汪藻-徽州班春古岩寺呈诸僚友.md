# 徽州班春古岩寺呈诸僚友

**作者**: 汪藻

## 诗词内容

揆日奉明诏，班春出孤城。

和风递鼓鼙，细雨迷斾旌。

渺渺度阡陌，谿山照人明。

幽花不孤芳，好鸟相应鸣。

陇麦已争秀，畦秧亦微萌。

食新知有期，及我凋瘵氓。

古寺依绝壁，林端列飞甍。

残僧四五人，静若无所营。

石室广百肘，嵌空自天成。

泉甘与茶宜，就挹岩下清。

伏槛肆遐瞩，归云入檐楹。

数农前致辞，貌野意则诚。

兹幸枉冠盖，使君岂无情。

频年苦饥虚，奚用恤此生。

守昔在闾里，先畴毎躬耕。

起家三绝余，谬忝符竹荣。

无术布寛大，低头愧鳏惸。

愿言同抚绥，永绝愁叹声。

