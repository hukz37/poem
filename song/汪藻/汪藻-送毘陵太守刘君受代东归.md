# 送毘陵太守刘君受代东归

**作者**: 汪藻

## 诗词内容

往年我作新安民，人人能说刘使君。

使君本一儒者耳，数十年来嗟未闻。

我时屈指今州县，似此贤侯当识面。

那知漂泊千里余，画戟清香日陪宴。

使君何以人不如，胸中正有万卷书。

清真简淡乃天性，文章政事犹其余。

向来天子留君住，重与毘陵三万户。

谁教一曲渭城歌，忽作梨花枝上雨。

宦游南北安得同，抚循凋郡还须公。

人生五马亦不恶，与民处处为春风。

