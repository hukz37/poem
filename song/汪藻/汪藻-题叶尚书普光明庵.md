# 题叶尚书普光明庵

**作者**: 汪藻

## 诗词内容

长乐七闽会，山川富登临。

重城十万家，间以烟树林。

何许肆遐瞩，城西最高岑。

主人厌直归，与世相浮沈。

三宿得胜地，八还见初心。

明窗一蒲团，宴坐依横参。

面面来远色，层层列清阴。

闲翻贝叶书，静听频迦音。

万法照了处，人居两幽深。

嗟予晚闻道，况迫桑榆侵。

如何结保社，去脱头上簪。

从公刮眼膜，傥借箆千金。

