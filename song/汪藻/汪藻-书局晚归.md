# 书局晚归

**作者**: 汪藻

## 诗词内容

平生麋鹿姿，不意华屋居。

一为轩裳撄，所得非所如。

弱迹踵诸彦，清班直周庐。

蓬山切星辰，牙籖明绮疏。

散帙喜所得，怀铅愧中虚。

暝归复奚营，一饱不愿余。

宁甘四立壁，懒作三献书。

高槐障熇烦，清阴落庭除。

幽卧遂终日，兹谋定非疏。

娟娟新月流，翳翳归云舒。

怀人发浩叹，屏营以踟蹰。

愿言果归志，春波涨隋渠。

