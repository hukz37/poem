# 龟山上方

**作者**: 汪藻

## 诗词内容

度险逢幽处，凭谁写壮怀。

连甍栖绝壁，孤塔表长淮。

地本吴枫接，山今禹绩皆。

潮声遥入寺，竹影自翻阶。

木杪朱栏出，城坳雪浪埋。

乾坤迷枉渚，雾雨泄阴崖。

丹叶经寒在，苍洲向晚佳。

鱼龙宵聼呗，猿鸟昼窥斋。

月满𧏖珠实，霜清磬石谐。

僧盂收柏子，樵径埽松钗。

左宦书无雁，南烹菜有鲑。

风烟欺短发，云水信残骸。

竟作何乡老，虚惭素尚乖。

江湖今在眼，归合办青鞋。

