# 汴中放船归阳羡

**作者**: 汪藻

## 诗词内容

流澌欲作环珮鸣，枯木未肯回春声。

舟人坐恐雪为祟，娇鸦又舞天边城。

天公知我不足厄，乞与十日霜风晴。

遥遥烟堤护玉镜，滉滉云海浮金钲。

揽衣坐数踵间息，窥见宇宙无余情。

灯花也似调儿女，咄咄笑我长宵征。

我生底处不堪著，未归且杂吴儿耕。

纵无邻翁饮子美，会有稚子迎渊明。

仙山况闻连洞壑，饵术或可求长生。

闲中日月吾所有，此外付之人重轻。

