# 次韵周圣举清溪行二首  其二

**作者**: 汪藻

## 诗词内容

君不见吴侬自昔王江千，岁输御府金堆盘。

一朝肘掖作奇祸，玉册锦袍盟欲寒。

驿尘初飞梅未破，匆匆烟雨催梅酸。

行驱鬼马载鬼妾，欲偷瞬息如槐安。

那知氛雾卷清昼，旄头夜落天南端。

楼船千万羽林卒，飞渡海潮江不湍。

狂童生致独柳下，请肉仇家来白官。

千奴一胆更须问，速收两手春耕翻。

鹿奔谁云争走险，鸡败但笑空余冠。

政须船粟哺其腹，此令朝行民夕寛。

功歌九庙今谁定，退之方颂元和圣。

老人端坐听清风，习习先秋苏肺病。

