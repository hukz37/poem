# 聚山阁为吴氏题

**作者**: 汪藻

## 诗词内容

缘江故多峰，秀色无可拣。

何须着脚力，政欲长在眼。

诗翁筑飞阁，似恨山意懒。

纵横数州碧，收拾付酒盏。

客来何所命，濯濯千髻绾。

晴岚入肺腑，宝唾落碑版。

翁家诚可乐，人境两萧散。

炉香侣趺坐，终日对编简。

风流前辈接，细说须自挽。

居然典刑在，听者辄忘返。

会须营一壑，万事等鹏鷃。

从翁时对榻，卧看烟雨晚。

