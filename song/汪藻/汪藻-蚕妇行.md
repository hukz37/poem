# 蚕妇行

**作者**: 汪藻

## 诗词内容

树头恰恰晴鸠喜，上巳人家扫蚕蚁。

纸窗茅屋春雨寒，买炭添炉中夜起。

平明采叶晞露痕，随刀翠缕如丝匀。

三眠欲食春已老，旋炊新麦祀蚕神。

咽明足紧解丝簇，犹向前溪问茅卜。

东邻西里想殷勤，借问今年几分熟。

缲车轧轧桑阴凉，主家人立鸿雁行。

丝成不得半缕著，一生麻纻随风霜。

