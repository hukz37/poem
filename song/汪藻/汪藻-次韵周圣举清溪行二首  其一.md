# 次韵周圣举清溪行二首  其一

**作者**: 汪藻

## 诗词内容

君不见国家有纪狂童干，一溪百绕山千盘。

竹兵草草儿戏尔，震泽以南心为寒。

初如妖禽啸月晓，忽作聚蚋奔酰酸。

九重夜半出秦甲，一麾万里春农安。

书生那知破贼事，且复雪涕论悲端。

忆初仓惶挺身走，江湖满地皆惊湍。

仲宣何暇守漳浦，子美仅能投锦官。

朝愁烽连海峤起，暮恐彗扫星河翻。

忍饥怖死头抢地，破釡跃鱼苔渍冠。

尔时身世狭于掌，俯仰宇宙何时寛。

只今同喜风尘定，慎勿忘忧耽酒圣。

要须剩作舂陵行，为洗吴儿百年病。

