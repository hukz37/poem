# 功成亦赋短项翁诗复次其韵

**作者**: 李衡

## 诗词内容

君不见仲淹居河汾，目营四海心六经。

又不见子幼反田里，拊缶乌乌徒快耳。

续经愤世虽自喜，岂识浊醪函妙理。

皤然短项滑稽徒，却笑两翁非通儒。

可人风味敌冰壶，惟酒是务焉知余。

不学羽衣李集贤，斗酒过量项飞泉。

复怜胡子名空传，缓急由人肠中干。

高情陶彼勋华风，放怀那惜倾千锺。

鄙哉成德真小器，一击堕地羞空空。

嗟余磊磈填心胸，安得与尔长相逢。

会当乞尔扁舟去，烟雨空蒙伴钓翁。

