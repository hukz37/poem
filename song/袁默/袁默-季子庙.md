# 季子庙

**作者**: 袁默

## 诗词内容

巢由高风不可及，后世家邦皆子袭。

东周不竞诸侯强，中原未许干戈戢。

修盟歃血血未干，稷草离离战鬼泣。

阖庐释楚夫概奔，公子纠杀桓公入。

兄弟之间宁固多，旦正衣冠暮成执。

前规旧辙不远人，呜呼季子其肯立。

吴民犹有德吴心，庙貌相望在封邑。

怀古令人忆惨凄，日落疏林风习习。

