# 石女冢

**作者**: 袁默

## 诗词内容

君不见湘江不流湘水清，悲风愁雨能无情。

灵妃宝瑟声未绝，九疑云锁苍梧深。

又不见霸陵路入新丰道，顾念邯郸意凄恼。

夫人鼓瑟君为歌，北山为椁吾将老。

古来死者不胜计，历历道旁犹可记。

人言梁女好鼓瑟，琴心未许人知意。

高山流水声已虚，想像当时足幽思。

九原可作谁与归，秋风萧萧草凄凄，邱墟之下多狐狸。

