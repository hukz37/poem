# 画虎

**作者**: 游次公

## 诗词内容

平生射虎裴将军，马狞如龙弓百钧。

手撚白羽旁无人，注虎使虎不敢奔。

须臾丛薄烂斑出，人马不知俱辟易。

矢如蓬蒿弓减力，将军得归几败绩。

徐行爪牙元不露，眈眈垂头若微顾。

尾翦霜风林叶飞，倏忽山头日光暮。

包家画出真於菟，我尚不敢编其须。

昔人作诗讥画图，吁嗟画图今亦无。

