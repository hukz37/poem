# 徐氏拜荣堂

**作者**: 马廷鸾

## 诗词内容

银黉三组归去来，绣衣朱毂胡为哉。

富贵薰天无足道，人间至乐归老莱。

青衫随分当彩衣，阿母一笑生儿痴。

笋生雪底冰下鱼，此事惟有天公知。

吾母今年五十余，襟期正与君母俱。

双瞳点漆发未白，画堂茅舍各自如。

何时两母俱徜徉，安舆来往陈壶觞。

因观吾庐戏彩章，就赋君家拜荣堂。

