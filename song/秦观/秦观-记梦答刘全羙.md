# 记梦答刘全羙

**作者**: 秦观

## 诗词内容

岁逢困敦斗申指，辰次庚辰漏传子。

梦出城闉登古原，草木萦天带流水。

千夫荷锸开久殡，前有一人状瓌伟。

素冠长跪烝酒殽，云是刘郎字全羙。

马鸣车响断还续，人境晦明秋色裹。

既寤茫然失所遭，河转星翻汗如洗。

世传梦凶常得吉，神物戏人良有旨。

全羙声名海县闻，闭久当开乃其理。

娟娟二十四桥月，月下吹箫聊尔耳。

洗眼看君先一鸣，九万扶摇从此始。

