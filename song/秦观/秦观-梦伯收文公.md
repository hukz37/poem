# 梦伯收文公

**作者**: 秦观

## 诗词内容

昨夜梦故人，心颜少欢趣。

自嗟弃有司，却言归山路。

君王下明诏，群英翕争赴。

焦鹏共挥翮，跛鳖亦骋步。

扰扰天地间，飞鸟不知数。

何意独萧条，命与时相忤。

空复蔽马牛，不为匠人顾。

昔为土中花，行待东风煦。

今为檐下草，远矣霑秋露。

老母鬓成丝，寒妻被无絮。

岁暮多严风，𫄨绤将焉度。

觉来不复见，抚枕泪如注。

安得万顷波，活此舟中鲋。

