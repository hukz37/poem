# 泊吴兴西观音院

**作者**: 秦观

## 诗词内容

金刹负城闉，閴然美栖止。

卞山直穹窿，苕水相依倚。

霜桧郁冥冥，海棕鲜薿薿。

广除庇夏阴，飞栋明朝晷。

溪光凫鹜边，天色菰蒲里。

绪风传昼焚，璧月窥夜礼。

泄云彗层空，规荷鉴幽沚。

艅艎烟际下，锺磬林端起。

聱牙戏清深，嵚崟扑空紫。

所遇信悠然，此生如寄耳。

志士耻沟渎，征夫念桑梓。

揽衣轩楹间，啸歌何穷已。

