# 送陈太初道录

**作者**: 秦观

## 诗词内容

先生簪绂后，世系本绵瓜。

驻马生枯骨，回车济病蛇。

带云眠酒市，和月醉渔家。

落日千山路，西风一枕霞。

几年流俗笑，一旦五侯夸。

棋惜春深日，琴憎雨后蛙。

背因书字曲，发为注经华。

地转东淮水，天回北斗车。

新宫黄道近，旧隠白云遐。

顾我身多累，逢君意谩夸。

空提方士剑，未上客星槎。

何日同归去，重飞九转砂。

