# 挽赵益之

**作者**: 陆文圭

## 诗词内容

汝父昔吾友，汝翁昔我师。

汝时侍亲侧，楚楚玉雪儿。

稍长从吾游，学问乃大奇。

风木不待养，垣室空遗基。

成立汝有望，修短吾莫推。

四世积善心，一门无庞眉。

俯仰三十载，三丧路人悲。

受气各有终，劳生嗟奚为。

墙东荷锄叟，夙受汝翁知。

老怀念畴昔，不觉哀涕垂。

欲志殿中墓，健笔惭退之。

