# 送黄子高常熟教授

**作者**: 陆文圭

## 诗词内容

儒科一废四十年，甲寅诏下初兴贤。

鸡窗夜半同起舞，竟让祖生先着鞭。

去乘𫘧駬首燕路，归骑赤鲤游琴川。

川中疑有古文学，子游故里今依然。

采芹思乐弦且歌，官况虽清奈冷何。

省台衮衮岂足羡，燕雀喧啾入网罗。

残春积雨困花柳，天气昏昏如中酒。

怕逢北客问新事，更恨东人夺佳友。

暮年离别意鲜欢，追思得失空长叹。

诗成写寄掩关卧，梦逐飞絮黏征鞍。

