# 寿王君明

**作者**: 陆文圭

## 诗词内容

去年中秋月色高，吴山痛饮推文豪。

今年依旧故乡月，纷纷青紫夸儿曹。

世间儿曹何足数，芙蓉仙人在江浦。

握荃怀瑾遗世纷，黄卷日与圣贤伍。

曾攀月桂臼边枝，素娥夜半睡不知。

觉来薄怒赪自持，与仙重约三秋期。

一朝功成九霄去，小黠肯顾偷桃儿。

城东白髪龙钟叟，瓣香来祝仙人寿。

长生辟谷未要学，千载与君期不朽。

