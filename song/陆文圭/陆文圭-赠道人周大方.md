# 赠道人周大方

**作者**: 陆文圭

## 诗词内容

道家者流双凤仙，迂访墙东老田叟。

叟读儒书五十年，一事不成今白首。

道人过门何所求，期将汗漫东北游。

青蛇三尺风雷吼，玄鹤一声天地秋。

吏商奔走日百里，区区嗜利与名耳。

道眼视之海中沤，炎夏长途何必尔。

吾师之师柱下史，紫气曾惊关尹喜。

当时剩却五千言，焉用老人诗一纸。

