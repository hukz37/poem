# 甲子三月二日出白羊门将游茅山诗

**作者**: 陆文圭

## 诗词内容

我来古茅州，未登三茅峰。

自愧尘中人，遽希云外踪。

明日作寒食，命驾吾欲东。

白羊古城门，坡陇何重重。

我行涉其颠，忽下涧井中。

一曲复一曲，直道何由逢。

时于荆棘里，小树樱桃红。

茁茁丘中麦，类我头髪蓬。

髪白日日脱，麦青长芃芃。

安得长生诀，稽首华阳翁。

两唐古君子，居邻升元宫。

探仙在何许，为我作先容。

