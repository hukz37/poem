# 车

**作者**: 陆文圭

## 诗词内容

舟止奔牛堰，始识丹阳车。

规制殊草草，力不任驰驱。

淮安距宿迁，代之牛与馿。

轩盖乃差大，双轮夹一舆。

軝衡𫐐𫐄轸，名物与古殊。

梓人不知经，多以方言拘。

输载亦稍丰，日行百里余。

御者非王良，陧杌不安车。

蒲轮召申公，养老宜徐徐。

干禄以为荣，愧我非纯儒。

小儿问金根，其制复焉如。

舆服汉最详，具载班范书。

慎勿似韩昶，问学当勤渠。

