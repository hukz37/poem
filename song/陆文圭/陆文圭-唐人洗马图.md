# 唐人洗马图

**作者**: 陆文圭

## 诗词内容

君不见雀鼠谷抵介休壁，马甲不解王不食。

又不见泰山马色别为群，东封望之如锦云。

英雄角力多相值，嬖幸承恩思自媚。

不辞汗血千里劳，驱死尘沙那得避。

何如落日清水湾，骅骝独步春草闲。

圉人袒肩没两踝，控辔欲上未上间。

静观物理坐叹息，玉花惨淡何人笔。

少陵野老最善评，弟子曾入将军室。

