# 竹鹤窥棋雪字韵

**作者**: 陆文圭

## 诗词内容

秦马投鞭江可竭，别墅从容谋已决。

兰阶小儿呼与棋，敌手不觉平时劣。

青冈鹤唳走先声，捷书上床屐齿折。

局中胜负俄今古，身后功名谩豪杰。

何如山中静相对，风度幽篁韵清绝。

林深有客遇神机，柯烂无人传妙诀。

白头老姥独解事，化作仙禽欲饶舌。

石枰落子忽惊飞，五月骊山啄残雪。

