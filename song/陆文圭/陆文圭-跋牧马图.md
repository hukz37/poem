# 跋牧马图

**作者**: 陆文圭

## 诗词内容

平原浅陂，水草甘美。

枯梢吹风，日落尘起。

物色祁连山前路，又似逾关渡陇水。

一人解鞍枕欲睡，一人褶袴手仰指。

一人持辔却回头，万马攒蹄行复止。

饮者啮者各自然，驰者忽在立者前。

驹而幼者随壮者，浴者出没晴波川。

风鬃雪尾不受鞭，并驱逐者如争先。

须臾两骑独殿后，戎笠持兵相格鬬。

老羝挟乳自成群，牧羝人远傍无救。

何人丹青手摸写，崿礴胸中有全马。

陆子作诗配駉野，千古传流好事者。

