# 栽桑

**作者**: 陆文圭

## 诗词内容

细听邻妇低眉说，年年育蚕苦无叶。

山童执筐入市卖，一称百钱犹未惬。

更兼春雨土窗寒，忍见蚕饥头戢戢。

买丝织绢输官外，空借邻机闲一月。

阿姑卒岁无𦈡袴，小儿露骭风吹裂。

今时县官清且明，课民务本令必行。

担桑赪肩荷锄去，青青布种环郊城。

明年家养一百箔，巷响缲车楝花落。

满笼新丝白雪香，听赛蚕官鼓声乐。

