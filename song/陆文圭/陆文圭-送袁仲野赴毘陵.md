# 送袁仲野赴毘陵

**作者**: 陆文圭

## 诗词内容

儒吏不相得，异器如薰莸。

儒视吏不屑，吏嫉儒为仇。

俗儒不知变，𫍢𫍢孔与周。

事丛委不理，言大怍不酬。

嗟乎铅椠生，谢此刀笔流。

安得经济手，一洗吾侪羞。

当路有达官，邻境逢仁侯。

留情案牍间，举人拔其尤。

君抱汲古学，才识推兼优。

肯随鸡鹜争，会偕鸾鹄游。

高风动寥廓，兹土岂淹留。

独怜老知己，青灯守荒丘。

不堪明时用，空怀当世忧。

斯文付后死，已矣复焉求。

