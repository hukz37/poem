# 恩波桥

**作者**: 陈延龄

## 诗词内容

富春胜趣景一幅，四面好山青簇簇。

浙江逶迤向东来，千里平铺鸭头绿。

老夫作官从此游，恩波阁道如虹浮。

凭栏夜半玩星斗，会稽分夜天南头。

是时万籁寂不作，惟见翺翔双白鹤。

赤松正与董双成，坐驾云𫐌穷碧落。

素娥海上来相迎，玉笙度曲鸾凤鸣。

商音袅袅洗人耳，惊起葛翁仙梦醒。

走着氅衣忙草草，开门误踢神炉倒。

丹光飞起掩月明，虎啸龙吟天地老。

