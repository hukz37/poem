# 分题得雪浪斋石

**作者**: 刘学箕

## 诗词内容

四海广大万山立，奇怪崷崒几𪨷石。

弃而违者庸有之，爱乐每恨沙土蚀。

忽然一旦获所遇，刮垢磨光呈美质。

骚人讽诵脱诸口，世宝不减和氏璧。

东坡居士岂好奇，偶尔得之心良怡。

巨盆沃以清涟漪，脉络雪浪纵横施。

平生我屡哦此诗，恨不见石心飞驰。

何人志古墨写迹，剡藤染就贴东壁。

似是而非不可知，诵诗对画长嗟咨。

