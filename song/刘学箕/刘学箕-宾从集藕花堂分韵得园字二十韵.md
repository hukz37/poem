# 宾从集藕花堂分韵得园字二十韵

**作者**: 刘学箕

## 诗词内容

流金烁石火燎燔，何地泄此畏暑袢。

草堂幸有茆三间，冷浸十亩泉有源。

泉音琮琤下空山，金石戛击声潺湲。

太华峰头十丈莲，吾侬玉井亲移根。

开华结实今几年，红幛绿盖风翻翻。

卷舒万柄摇苍烟，香苞芳萼锦绮繁。

云将急雨珠溅圆，日焙晴酣香胜荪。

龟鱼窃荫鸥鹭眠，勾致属玉栖双鸳。

房青子碧甘剥鲜，藕白条翠冰堆盆。

嚼之清泠醒醉魂，犹可招邀慰文园。

君胡不闻李谪仙，声名飘然誉开元。

忽传诏草白莲序，一扫意到无余言。

又知苏州韦不凡，风清月晓之江樊。

形容委曲识花趣，妙语历历成订论。

我今对花难著句，挹取香气临窗轩。

俱来亦有二三子，将坛共筑旗同攑。

搜吟速下一转语，缩手无畏前辈尊。

但今取之二老间，勿效碔砆乱玙璠。

少需红日西沉山，从容特为开芳尊。

晚色婉静更丽娟，咏到东方生晓暾。

