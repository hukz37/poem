# 送庾侄亲迎延平李先生家

**作者**: 刘学箕

## 诗词内容

庾郎吾家千里驹，朝莫勤苦读父书。

少年绰有老成态，月旦考订评乡闾。

明当别我择贤妃，结束琴剑谁挽裾。

春空吹晴惠风畅，烟草弄色和气舒。

野桥融泄柳絮合，石岸惨怆鸣鶢鶋。

乘龙有期弗获饯，数椽政葺渊明庐。

旅愁冥思莫排遣，离恨挂臆难扫除。

况当春晚气暄淑，着人欲醉甘醴如。

修程所嘱善养摄，礼毕蚤办双轮舆。

妇翁传道世大儒，习俗再使淳古初。

稔知贤舅继家学，子如从之师有余。

归来阿叔待审订，义路礼门从广居。

