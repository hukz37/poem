# 雪后

**作者**: 李之纯

## 诗词内容

玉环晕月蟠长虹，飞沙卷土号阴风。

黄云幂幂翳晴空，屋头唧唧鸣寒虫。

天符夜下扶桑宫，玄冥震怒鞭鱼龙。

鱼龙飞出沧海底，咄嗟如律愁神公。

急{奭斗}北斗卷云汉，凌澌卷入天瓢中。

椎璋碎六华，剪出寒珑璁。

翩翩作穗大如手，千奇万巧难形容。

恍如堕我银沙界，清光皓夜寒朣胧。

肝肠作祟耿无寐，试把往事间追穷。

男儿生须衔枚卷甲臂雕兮，径热虎穴策奇功。

不然羊羔酒帐玻璃钟，侍儿醉脸潮春红。

谁能蹇驴驼著灞陵东，骨相酸寒愁煞侬。

屏山正吐黄虀气，笑倒坐间亡是公。

