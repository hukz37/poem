# 和叶水心会昌观小集

**作者**: 戴栩

## 诗词内容

深居抱穷空，弱质资冻暴。

蹑齐迩高堂，凌阴得重燠。

败素谅难迁，窘逼尚可复。

再拜窥著书，甘以谢华毂。

涉海浩无津，眩汗颈为缩。

万葩拾一二，浅心自兰菊。

喟焉怀世情，否泰几翻覆。

经纶委道周，伊谁获已熟。

哲人信委蛇，爱士比金玉。

盖摩集云门，艇凑思远渎。

一觞为我陶，千载期尔朂。

岁晏霜雪交，故林有乔木。

