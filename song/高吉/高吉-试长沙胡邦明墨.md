# 试长沙胡邦明墨

**作者**: 高吉

## 诗词内容

墨卿溯源流，甄陶何远矣。

系出五大夫，杀身成人美。

策勋凌烟阁，繇此著姓氏。

开国从胶东，裂土封黑水。

平生好太玄，握手忘汝尔。

一笑吐奇芬，熏透诗人髓。

磨礲去圭角，耐久坚莫比。

朋来自远方，陶泓管城子。

传文章心印，千古尽在是。

我老久绝交，未忘抄录耳。

种树书一编，养生论盈纸。

烦卿为记之，岁晚吾事已。

