# 寄侍其云叟

**作者**: 李彭

## 诗词内容

建业有高士，幽栖閟岩扄。

时从出岫云，缥缈来青冥。

昨者修水头，伴我骑长鲸。

貌古心更古，肤清神愈清。

朝谈织乌坠，夜坐玉绳横。

辩舌不挂壁，泊然忘讥评。

峄琴孤风啸，鏖棋飞电鸣。

慈明投祖去，霜风助扬舲。

自我不见子，三占少微星。

殷勤行沙雁，素书毎丁宁。

悠悠望尘友，变态鸿毛轻。

盟血未曾干，飞语聊相倾。

少闻高士风，汗下颜甚赪。

吾言盖有激，因之见交情。

