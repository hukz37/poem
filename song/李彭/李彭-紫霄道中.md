# 紫霄道中

**作者**: 李彭

## 诗词内容

山行积石路逶迤，村径成门逐处移。

一点炊烟生虎穴，四来暝色到牛衣。

畏人沙鸟飞南陇，傍母山猿恋北枝。

雁塔崔嵬临画峤，墨云霮{雨对}起方池。

髯秦昔别留奇画，病可虽亡余好诗。

羊祜不如铜雀妓，蔡邕尚有虎贲儿。

开颜欲效东篱醉，真隐惭无谷口姿。

安得膏腴盈二顷，雍雍唤取共扶犂。

