# 吴熙老家风云图

**作者**: 李彭

## 诗词内容

秦人屈鼎真画师，胸蟠风云人得知。

独无佳句自润色，未忍援毫时吐之。

酒浇块磊遂倒槖，素练忽复翻淋漓。

宛如盛怒生囊口，飚至霆击何由追。

墨云霮{雨/对}摧半岳，飞动殆莫穷端倪。

征人解装马伏枥，居人墐户鸡亦栖。

虚堂高挂髪为立，三伏凛凛无炎曦。

吴侯怜我惨不乐，卷去随手俱清夷。

乃知非独画工妙，妄念起灭分毫厘。

想当在笥常汹汹，不与关河相蔽亏。

会当一雨被八表，何用袐藏深密为。

