# 还日涉寄吴世良

**作者**: 李彭

## 诗词内容

白珩蓝田生，赤骥渥洼种。

异产非其源，定自难入用。

吴侯掌武孙，九鼎家世重。

筮仕如挽强，妙手一一中。

抱牍凫雁行，严惮安得纵。

捐金购奇书，嗜学有余勇。

邺侯空插架，而子颇成诵。

昨日章水头，春风吹客梦。

开筵置清醴，落月流画栋。

念子不负丞，义士色为动。

梯山贡楛矢，效珍出银瓮。

胡为百僚底，岁月数宾送。

天边赏音意，推毂亦云众。

他年解组归，三径着求仲。

