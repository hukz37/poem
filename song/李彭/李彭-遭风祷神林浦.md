# 遭风祷神林浦

**作者**: 李彭

## 诗词内容

伐鼓放船落星渚，争曙凫鸿集俦侣。

干旋坤转风掀掀，阳侯就戮波臣怒。

庐山孤𪩘政排空，复阁重楼欲无路。

水虫琐细何足云，窃发凭陵敢予侮。

长年吞声三老悲，老妻惊呼稚子啼。

病躯不能自料理，袖手悬知虀粉期。

谢公吟啸吾岂敢，兴公悲号差胜之。

寒葅百瓮未渠尽，犹得余生见昏觐。

归帆行将拂五老，要及霜风快雁隼。

径须作笺寄鲂𫚈，行路艰难公莫遽。

