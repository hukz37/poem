# 寄陈无感

**作者**: 李彭

## 诗词内容

忆昔怅有违，平湖拍天涨。

公乘美满风，乘兴破巨浪。

我归茅屋底，念切情惝恍。

中间忽抱瘵，此病最无妄。

伏枕辞鸣蝉，秋风吹倚杖。

缅怀醉夷门，歗咏真惬当。

颇复持漫刺，曳裾谒丞相。

曩者金石交，为子倾家醸。

肤清神更清，年壮思亦壮。

兰台要给札，抒写不流宕。

谠言动主意，湛思慰人望。

归帆拂五老，停舻当叠嶂。

不忘茗果期，烟扉聊一访。

