# 次陶渊明赠羊长史韵寄李翘叟

**作者**: 李彭

## 诗词内容

遗民百念冷，中岁多囏虞。

不希咸阳价，顿有旁行书。

李侯妙德望，闲雅亦甚都。

南郡此名流，闻声十年逾。

披云落星湾，情留厌归舆。

只今丘园梦，君与川岑俱。

胸中书零乱，清言不踌躇。

曩时僰道囚，风神颇相如。

此翁蝉蜕去，词林遂榛芜。

迺于群忧中，孤笑成欢娱。

冷官类逃禅，未减汉庭疏。

何时招隐岩，追凉迟望舒。

