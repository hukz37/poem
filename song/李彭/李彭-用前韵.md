# 用前韵

**作者**: 李彭

## 诗词内容

离索未相逢，情亲在诗轴。

归来两丹枫，诗作牛腰束。

妙语挟风霜，劲气穿我屋。

眼中识慈明，尊下惭小陆。

念昔少年时，洞庭思濯足。

援琴写将归，临河叹鸣犊。

正尔巢一枝，何劳排五鹿。

江阔洲渚寒，微风泛时菊。

剧谈斗低昂，露草复淋漉。

谁家酒杯宽，满引瓮头渌。

何知程卫尉，未暇顾藉福。

鼓柂牵牛河，顿觉沧溟促。

