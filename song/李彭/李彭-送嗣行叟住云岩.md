# 送嗣行叟住云岩

**作者**: 李彭

## 诗词内容

昔在冯光禄，精兵伐莎车。

大宛献象龙，权奇天马驹。

朝趋不动尘，历块暮过都。

银鞍香罗帕，晞骥行坦途。

一朝伏辕下，局趣时长吁。

霜蹄绕羊肠，翻思在坰娱。

复闻郭槖驼，种蓺绝代无。

擢秀土膏动，安恬肆纡余。

侪流失妙理，静躁由来殊。

木性不受触，剥肤验荣枯。

柳侯为作传，临民真楷模。

嗣公武夷秀，淡然云水徒。

风期压支遁，渊源从老卢。

膏肓在岩壑，浩浩不可污。

屡辞公侯聘，烟霞閟团蒲。

忽著垢墨衣，俯身蛙黾区。

我本佛国净，示见秽土居。

譬之喷玉姿，骧首径崎岖。

虽怀万里气，讵可轻艰虞。

亦如莳卉木，涵养须敷腴。

根节藏蠹蝎，安忍不剔除。

名驹即商鉴，种术毋令疏。

邾蟊或蜂虿，三言成於菟。

愿公置坐右，爱之良不诬。

夜窗为长吟，霜飚响高梧。

