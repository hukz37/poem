# 题卢鸿草堂图

**作者**: 李彭

## 诗词内容

丈室幽云织翠微，卢生草堂云作扉。

阴崖绝壑鸟迹稀，扶藜纵观拂云霓。

心知丹毂赤吾族，要须爱身如爱玉。

三十六峰幽意足，何必鉴湖分一曲。

老仙宁上登封坛，一夜茧生双足间。

不知此图笔笔妙，岩峦映带冰霜颜。

集贤学士从省归，僧床卧观昼掩扉。

绣鞍那补尘化缁，不如卢郎驾鸿飞。

老色苍颜今采薇，故山风烟常满衣。

眼明见此社中客，尽谢东阡与西陌。

