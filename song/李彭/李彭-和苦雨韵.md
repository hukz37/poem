# 和苦雨韵

**作者**: 李彭

## 诗词内容

春归已獭祭，微绿先道周。

衡门少灯火，征夫竭干糇。

雨工挽九河，洊作南国忧。

君诗形苦词，高义薄中州。

歌声满天地，宰物能闻不。

凡今世贤知，耄及谁不偷。

唯我与之子，炯炯定寡求。

安得习习风，冻枿新萌抽。

遥山涤余霭，归云下岩幽。

紫凤会骞翥，百鸟劳喧啾。

苍生得税驾，王度日清休。

醉眼眩章句，烦君为校雠。

