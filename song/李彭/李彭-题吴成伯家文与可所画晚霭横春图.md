# 题吴成伯家文与可所画晚霭横春图

**作者**: 李彭

## 诗词内容

湖州手参造化𬬻，墨君老稚俱扶疏。

含毫回作晚霭戏，凭轩丹青浑欲无。

雨声忽破鸟行急，木末尚挂穷猿呼。

衰翁将雏来荡桨，挽引斜晖到渔网。

岚昏那计目力长，厓倾欲陟天梯往。

湖州虽仆妙相存，此画他年人更珍。

但恐君家风雨夜，山川断取不无神。

