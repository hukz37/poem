# 里儒程君穷居教弟子员喜雨作诗见贻次韵谢之

**作者**: 李彭

## 诗词内容

柴门临江皋，炎蒸颇云极。

金稚无壮心，火老有骄色。

慈云办甘雨，电扫不容隙。

劳生天边月，躔次饱更历。

缅怀程夫子，热客难造席。

涵濡被童蒙，肥瘠各有适。

瓌材构露寒，挥斤由匠石。

不邀里闾敬，人自观至德。

鄙夫极荒芜，何能臻壸域。

弱龄再鼓衰，櫜弓避勍敌。

萧然専一丘，非关与尘隔。

董生悲不遇，而我异休戚。

高林收晚霭，归鸟俱敛翼。

诗成独微吟，长怀矫云翮。

