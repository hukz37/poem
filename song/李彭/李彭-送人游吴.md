# 送人游吴

**作者**: 李彭

## 诗词内容

朔风号木末，迫此岁时晏。

驱车不停轨，客子老昏宦。

平生蒋诩径，求羊毎娱玩。

持觞送落日，抵掌河宿烂。

胡为向吴会，雅意访亲串。

亲串者谁欤，昂昂金闺彦。

嘘枯由涵照，要津藉推挽。

念子赴修涂，发轫在昧旦。

娟娟所娇儿，嶷嶷赴门限。

闺人密缝裳，遐征苦多绽。

结束志千里，二事忘一眄。

莫遣扊扅歌，愆期发长叹。

