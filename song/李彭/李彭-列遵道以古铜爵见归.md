# 列遵道以古铜爵见归

**作者**: 李彭

## 诗词内容

何年铜爵姿状古，如对高人开美度。

重云结叠虺虺雷，遶腹循环危欲雨。

廉问御风之子孙，世南秘书藏肺腑。

纵釴欲炙真垂涎，举以寿卿吾所许。

非无玉舟金叵罗，简素睨之如粪土。

奈何赵璧复来归，知我怀兹会心侣。

拂尘识面如故人，口不能言实庄语。

细酌明窗旧索郎，伴我微吟度寒暑。

