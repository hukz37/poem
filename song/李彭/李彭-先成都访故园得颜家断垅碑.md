# 先成都访故园得颜家断垅碑

**作者**: 李彭

## 诗词内容

我生性僻喜客卿，有练先书无复赢。

墨池笔冡聊尔耳，春蛇秋蚓劳讥评。

正书不数黄庭经，况复焦岩瘗鹤铭。

永和题尾束高阁，酱瓿往往多兰亭。

怒猊渇骥日远屏，严家饿隶当吞声。

千金敝帚不自见，憎鸡爱骛何痴生。

我家成都万人杰，向来古心冶金铁。

颜公断石出粪壤，一落眼界清思发。

政如令严亚夫军，中天夜寂悬明月。

速须乞灵向若人，运斤成风万钧力。

笔端写我刚直胸，复与颜公振遗烈。

