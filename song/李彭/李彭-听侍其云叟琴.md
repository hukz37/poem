# 听侍其云叟琴

**作者**: 李彭

## 诗词内容

君家建邺城东头，卷帘卧对长淮流。

除书谤书不到耳，空洞腹中无片愁。

白浪从高瓦棺阁，清夜无人响猿鹤。

琴声时复一挑之，北斗横天月将落。

御风过我故山岑，一写太古之清音。

当春风动为凄紧，波底时闻龙一吟。

坐观人琴成二妙，觉来形秽颜枯槁。

伯牙袖手意有余，请公临流一舒啸。

