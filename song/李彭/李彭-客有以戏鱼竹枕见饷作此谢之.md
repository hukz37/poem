# 客有以戏鱼竹枕见饷作此谢之

**作者**: 李彭

## 诗词内容

蕲州笛竹含风漪，缥瓷斵月聊相依。

白头苦风痴女问，岁晚乃知非所宜。

公从何处得此枕，劲节储霜余凛凛。

游戏真同赴壑鱼，小窗夕阳助酣寝。

饵甘钓深安可图，长网横江嗟已疏。

我宁低昂弄清泚，绝胜缕切太官厨。

莫作枯鱼过河泣，寄声鲂𫚈慎出入。

长伴幽人蓑笠眠，梦破寒沙风雨急。

