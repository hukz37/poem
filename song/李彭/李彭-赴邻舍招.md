# 赴邻舍招

**作者**: 李彭

## 诗词内容

虚舟纵逸棹，冉冉成老大。

随食虫寄居，行年螘旋磨。

来归修水头，视地不敢唾。

俚言亦屡陪，灌畦常往佐。

毎于休作时，弄笔聊顿挫。

自谓老于斯，晏然歌楚些。

年来尤屡空，非关学高卧。

时节闾里欢，觞豆竞繁伙。

我独蓬窗底，达曙发清饿。

赖有竺干书，开颜真自贺。

近局可怜人，鸡黍起颓堕。

整冠礼甚修，坐客仍虚左。

浩歌为之倾，樽为歌长破。

