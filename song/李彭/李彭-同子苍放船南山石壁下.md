# 同子苍放船南山石壁下

**作者**: 李彭

## 诗词内容

南山修源何所似，顾痴铺张侧厘纸。

酒酣漱墨风雨来，咫尺烟昏生万里。

韩侯静者妙英姿，乃呼扁舟共遨戏。

我曹竟堕善幻中，叩舷歌呼但霑醉。

寺下回潭凝不流，中有卧石如潜虬。

孤峰已衔半规日，连山倒垂波底浮。

韩侯风雅才甚优，胸中何止吞万牛。

未向承明草莲烛，小留南国驯沙鸥。

会须唤仗入天陛，尚忆谿边横小舟。

但愿故人俱厚禄，平子不妨吟四愁。

