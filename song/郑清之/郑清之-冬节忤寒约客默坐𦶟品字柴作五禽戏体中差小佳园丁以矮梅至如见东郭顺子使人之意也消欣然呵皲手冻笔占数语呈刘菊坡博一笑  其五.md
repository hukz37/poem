# 冬节忤寒约客默坐𦶟品字柴作五禽戏体中差小佳园丁以矮梅至如见东郭顺子使人之意也消欣然呵皲手冻笔占数语呈刘菊坡博一笑  其五

**作者**: 郑清之

## 诗词内容

菊坡笔挽千钧力，剪就冰绡出鲛织。

谪仙笑作扬州诗，鹏赋消摇六月息。

市门聊学子真隠，下坐还从季野识。

清标自是孤山姿，{女监}视唐家六宫色。

芒端琢句貌疏影，竹边着渠牛砺石。

枝横带雪最佳处，近水清寒月先得。

语梅政可兄涪翁，冻雨浯溪打碑墨。

