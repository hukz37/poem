# 灵隠慧上人惠诗为古风以赠

**作者**: 郑清之

## 诗词内容

贯休齐己唐诗人，当时逸气凌簪绅。

声名亹亹逼甫白，幽兰直与梅争春。

谁知北面石霜老，服勤杖屦皆终身。

二公所得当盖世，英词杰句风中尘。

至今传者以诗重，妙处反为诗所湮。

弄翰戏墨虽佛事，炊沙作糗成饥嗔。

不欲诗工与字巧，绪余能夺道之真。

心宗一了万法具，辩才飞转陶家轮。

君不见阿难多闻及辩慧，咒语要敌摩伽神。

