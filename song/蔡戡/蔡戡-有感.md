# 有感

**作者**: 蔡戡

## 诗词内容

人生一世间，常苦不自足。

冬寒但重裘，日食唯一肉。

所须能几何，甘心事驰逐。

何郎费万钱，徒令厌僮仆。

长卿乘驷马，祇欲夸世俗。

于我何有哉，浮荣不偿辱。

回思五鼎烹，焉用万锺禄。

朱紫蒙陷阱，簪笏如桎梏。

勿为觳觫牛，宁作拥肿木。

君看白玉堂，未比黄茅屋。

卧听元戎报五更，何如日高三丈春睡熟。

