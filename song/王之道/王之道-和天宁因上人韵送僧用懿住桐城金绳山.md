# 和天宁因上人韵送僧用懿住桐城金绳山

**作者**: 王之道

## 诗词内容

老松如蛟龙，秋来露鳞甲。

雷霆昨夜雨，奋迅以时发。

道人粲可流，出世雨相法。

至今狮子吼，狐兔尚惊怛。

金绳小金山，突兀一峰拔。

桐城旧知音，相招遗书札。

世情强轻重，祖道无广狭。

天宁有佳句，钟磬鬬铿戛。

嗟予丘壑姿，晚岁麋鹿狎。

属和良不工，前诗万钧压。

