# 对雪和子{艹违}用欧阳子韵

**作者**: 王之道

## 诗词内容

散漫来天际，高吟正倚门。

远山云母合，芳树柳花繁。

匝地银无价，冰湖鉴有痕。

何人穿敝履，有客拥高轩。

访戴从东棹，游梁快北辕。

鼎寒香屡拨，杯冷酒重温。

风力千林吼，云容万骑屯。

食余盐虎卧，坐久炭猊蹲。

观舞更三叠，论文罄一樽。

清芬难揜覆，端的属梅园。

