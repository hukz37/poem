# 再用前韵谢潘寿卿见和二首  其一

**作者**: 王之道

## 诗词内容

小人南郭綦，君子东家丘。

相从濡须坞，雪案风飕飗。

眼界眩兜绵，耳根哄鸣球。

何妨具杯酌，一笑寛百忧。

不见刘带花，逢愁但揺头。

时来看崔卢，姓名覆金瓯。

我愿霁晨霜，栗烈还温柔。

黄金著高柳，绿浪翻来麰。

要令扶犁儿，力田遂逢秋。

饱食奚所须，鼓腹同天游。

