# 用东坡三峡桥韵赠源上人

**作者**: 王之道

## 诗词内容

解衣振林霏，欹枕听檐溜。

饥肠欲雷鸣，病耳忽牛鬬。

自嗟兵火余，十载困淮右。

崎岖穷水石，邂逅遍岩窦。

山游杂麋鹿，野处狎猿狖。

那知膏粱肥，但觉蔬笋瘦。

宝林吾北邻，晨夕钟鼓奏。

疏篁玉森列，樛木弓半彀。

来为圣人祝，歌呗发清昼。

归余雨脚稀，溪流静如漱。

