# 夏日雨霁郊行次韵刘春卿

**作者**: 王之道

## 诗词内容

皇天久不雨，既雨晴亦好。

食已得从容，偕行石城道。

桑麻光似泼，山林净如澡。

苍苔长绿发，嫩竹揺翠葆。

离离实攅椅，蔌蔌花褪枣。

风梢水中蒲，烟叶湖外草。

新秧良可喜，勃然见兴槁。

老农竞耘耔，出作恨不早。

谁家列午饷，蔬笋杂鲜薧。

田头立妇子，柳下坐翁媪。

宁能择丰甘，放箸等一扫。

旁观犹快意，想见慰倾倒。

嗟予少力穯，自取宦游恼。

何当赋归来，须髪已华皓。

