# 题李梦发揺碧堂

**作者**: 王之道

## 诗词内容

群山俯平湖，冰壶浸蒲璧。

奫沦五千顷，岝峉一万尺。

苍松偃旌盖，翠竹森剑戟。

纤尘不可到，湛湛见沙碛。

诗人嗜好异，方寸富泉石。

堂成欲临赋，笺管罗几席。

偶然对涟漪，微风缓揺碧。

高吟寓动静，真赏废晨夕。

璇题壮檐楹，玉轴走宾客。

清商入葱蒨，积雨洗炎赫。

翺翔下幽鹭，从容出圆鲫。

穿荷过独舸，傍柳倚轻策。

此兴复不浅，何日当有获。

君方事闲放，佳处勿轻掷。

明年谷鸣驺，金闺遂通籍。

