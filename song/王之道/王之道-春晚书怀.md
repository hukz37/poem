# 春晚书怀

**作者**: 王之道

## 诗词内容

十年萍梗三到吴，走俗未暇观西湖。

是行信步至湖上，水光山色开天壶。

游人杂遝半罗绮，一径不惮穿云纡。

归来神思顿清发，诗中写出钱塘图。

张侯妙语何所似，青玉为案黄金铺。

要当聨辔事幽讨，邂逅得句相招呼。

东坡已死不可作，因君对景还嗟吁。

水仙配食竟莫举，但见旧隠环菰蒲。

山间有寺过三百，终期遍走参能儒。

还家儿辈若问我，庶免不知空嗫嚅。

