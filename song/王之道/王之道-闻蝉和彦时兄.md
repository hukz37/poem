# 闻蝉和彦时兄

**作者**: 王之道

## 诗词内容

浮光我家尉，近处惟高安。

尝欲为亲择，敢作非意干。

忆昔从东来，飞雪凌羁单。

青春不可挽，明月裁齐纨。

三釡竟何地，一囊今屡殚。

我有醉翁吟，试从徽外弹。

古人骨已朽，知音果哉难。

挛拳抱枝蝉，未露先号寒。

缅想江南山，琼梳碧成攅。

僧窗开南薫，俯仰天地寛。

诗成有佳句，往往胜得官。

