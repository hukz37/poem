# 题李梦发知足斋

**作者**: 王之道

## 诗词内容

荀卿重无祸，老氏贵不辱。

不辱非暂荣，无祸乃长福。

咄哉名利场，甚矣身世梏。

得侯方丏公，怀金未忘玉。

经营蛾赴火，奔走蝇嗜肉。

方当从后抟，宁复念前覆。

李斯悲黄犬，扬雄诮丹毂。

二者倘胥失，万此亦何足。

是理甚易知，允蹈君所独。

使人之意销，岂止我心服。

不贪子罕宝，属厌女寛腹。

庶几闻高风，将遂变流俗。

