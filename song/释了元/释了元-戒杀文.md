# 戒杀文

**作者**: 释了元

## 诗词内容

鳞甲材毛诸品类，众生与佛心无二。

只为当时错用心，致使今生头角异。

水中游，林里戏，何忍将来充日计。

磨刀着火或研虀，口不能言眼还觑。

或槌磕，或刀刺，牵入镬汤深可畏。

{火追}燖毛羽括皮鳞，刮脊剜心犹吐气。

美君喉，夸好味，劝子劝妻言俊利。

只知恣性纵无明，不惧阴司毫发记。

命才终，冤对至，面睹阎王争敢讳。

从头一一报无差，炉戾镬汤何处避。

劝贤豪，须戒忌，莫把众生当容易。

食他一脔脔还他，古圣留言终不伪。

戒杀兼能买放生，免入阿鼻无问地。

