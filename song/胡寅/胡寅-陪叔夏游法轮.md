# 陪叔夏游法轮

**作者**: 胡寅

## 诗词内容

不雨度十旬，山行尚清美。

兹晨岣嵝南，昔者紫盖尾。

三益伏蒲公，眷我共游徙。

晋时云龙寺，𪸩𪸩千柱启。

老禅赡幽思，静室更经始。

梁橑杉桂馥，窗户水云洗。

况逢月几望，天宇澹无滓。

空庭竹柏影，藻荇漾流水。

散衣捧皤腹，行食蹑细履。

不随羽人梦，当处广寒里。

何须霓裳曲，梵呗亦不起。

纷纷共尘世，清绝乃有此。

又嗟情事隔，不得久栖止。

人生谁定闲，吾行未云已。

