# 过方广不遇主僧留示

**作者**: 胡寅

## 诗词内容

崎岖荦确梁复矼，頳肩四力流汗杠。

笋舆轧轧三十里，乃值道人游近邦。

倦躯且借禅榻卧，仰睇杰阁丹青庞。

泉湍夜挟风雨壮，撼床殷枕如涛江。

晴峦空蒙染佛髻，白月皓皓团僧窗。

高杉大松间修竹，烟旄雾盖参云幢。

要须酒壶缀羊羫，哀箫怨笛歌鬟双。

缅怀东岩谢太傅，提携靓艳凌崆{山凶}。

不学香山白居士，只与如满相敦厖。

想君闻之笑且{口厖}，西东分流岭头泷。

归来亦复有何好，方寸坐以钟鱼降。

留诗六反皆震动，鱼谁考击钟谁撞。

