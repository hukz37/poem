# 游元阳观

**作者**: 胡寅

## 诗词内容

矫首元阳观，峥嵘度十年。

忽逢尘外客，因访洞中仙。

横蹑修蛇路，低看破衲田。

萦纡篁竹岭，窈窕碧松川。

抚石斋坛古，围棋烧劫迁。

谅无翻榼术，安得远庖烟。

擗尽苍麟脯，弹余别鹤弦。

晴香烘拆蕊，暝色绕归鞭。

太白浮桥上，孤灯炫马前。

黄冠纷雨散，紫盖杳云连。

鸟爪休爬背，鸾骖漫拍肩。

子真随处隠，何必大罗天。

