# 春雪

**作者**: 胡寅

## 诗词内容

北客南来十五春，今年春雪妙洪钧。

梅花著子无堪比，柳絮藏条未有因。

何限萌芽烦蹙缩，几多峰岭倦颦伸。

红桃颒面还添粉，翠竹垂头讵辱身。

争似松枝擎蒨绚，恰如桂魄浄埃尘。

无人敢琢非牢玉，有客曾歌是烂银。

一夜东风吹地匝，四檐甘雨落阶匀。

天公变化谁能测，坐看郊原景物新。

