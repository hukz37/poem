# 题永倅厅康功堂

**作者**: 胡寅

## 诗词内容

政拙催科永陵守，实赖贤僚明可否。

邦人复嗣海沂歌，仓廪虽空闾里有。

功成将去朝日边，更辟虚堂得昼眠。

后圃好花初著土，前檐新竹已参天。

貔貅未饱军需急，赤子如鱼釜中泣。

若知王业在农桑，国势无劳忧岌岌。

酒阑四壁读前碑，吏隠犹胜五马随。

千古濂溪周别驾，一篇清献锦江诗。

