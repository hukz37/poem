# 张礼书帅隆兴

**作者**: 韩淲

## 诗词内容

国是古难定，公胡亦帅藩。

荣怀虽禁路，雅志已邱园。

在昔从诸老，于今盛一门。

便藩方异渥，勇退复明恩。

家学资经纬，儒科得本原。

等闲为出处，何必较腾骞。

致主丹心在，忧时素发繁。

纷纭诚虮虱，变化任鹏鹍。

华阁犹前席，洪都漫左轓。

建牙仪甚伟，分屏望还尊。

持橐嘉谋略，横经妙讨论。

皂囊怀直节，青琐务忠言。

䌷史知无隠，明刑信不冤。

治才和上下，力可正乾坤。

收敛当侯阃，迢遥远帝阍。

九迁由简拔，三入匪趋奔。

落落终难合，悠悠实易昏。

归应思贺监，到日记陈蕃。

自叹驱驰困，谁能顾盼温。

春风动行李，只有梦随轩。

