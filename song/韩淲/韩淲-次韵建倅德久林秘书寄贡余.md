# 次韵建倅德久林秘书寄贡余

**作者**: 韩淲

## 诗词内容

铁狮峰前凤山阳，泉甘土肥灵草香。

丁蔡好事作土贡，到今题裹归朝纲。

密云寿圭脱宝胯，锁钥银白罗帕黄。

春风玉食睿思殿，岁岁属望天一方。

恩沾臣邻讲读处，赐啜更觉昭回光。

龙凤大团小团耳，且如头茶安得尝。

余珍踵例及守漕，属幕亦得酬官忙。

平分风月石渠老，分饷乃欲颠倒搜我肠。

