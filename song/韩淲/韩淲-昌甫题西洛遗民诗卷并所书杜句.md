# 昌甫题西洛遗民诗卷并所书杜句

**作者**: 韩淲

## 诗词内容

东里感兴西洛诗，其年忧国初南来。

后人玩之可忘疲，甚矣世变非吾衰。

长言短句笔墨古，颠倒妙处谁能窥。

雨凉梅熟樽酒地，旧人家藏欣见之。

其间亦录杜陵老，笺阔轴大何尔为。

要知真识未易见，我乃征逐于兹时。

潇湘莫结遗民悲，信诚空叹晏叟痴。

