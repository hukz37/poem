# 柬仲至帑辖蹈中理丞

**作者**: 韩淲

## 诗词内容

三吴一都会，驾言舒我忧。

洞门俨雕戟，通术交华辀。

清晨皇居开，五云更飞浮。

阳光从东升，星月烂欲收。

垂绅奉明主，靡爵班彻侯。

上拟成康隆，下则皋夔俦。

弓矢既载櫜，礼乐次第修。

子惠四海民，庶几疮痍瘳。

眇欤虮虱臣，守藏独夷犹。

交旧未忍遗，乘轩为绸缪。

适歌慨以慷，鲁酒献且酬。

徂年倏已冬，秃发不满头。

如知山泽臞，昧昧徒好修。

