# 夏日集报恩僧寺同庄贤良诸公分韵得餠字

**作者**: 韩淲

## 诗词内容

寻僧坐清昼，会友践佳境。

兴寄徒自深，游观转便静。

荷翻一水香，柳散满阶影。

相从解巾屦，爱此夏日永。

熏罏鼻观通，汲井齿颊冷。

劳公具酒炙，饷我作汤餠。

同时得二士，俊发锥露颖。

高步不可攀，奇语尚堪省。

徐郎招不来，怅望终耿耿。

生平厌尘烦，老去合幽屏。

岂无亲朋乐，所虑乏规警。

长歌及黄农，妙处亦深领。

