# 和仲至赠蹈中韵

**作者**: 韩淲

## 诗词内容

人非不知我，知之欲何求。

钱塘一都会，江湖水悠悠。

岂无美少年，亦有杖白头。

吾侪出入地，泛乎不系舟。

急谋斗升尔，颜面那用羞。

忆昔南渡来，衣冠几春秋。

世道递升降，人物稀复稠。

纡朱怀金者，信足乐辈俦。

细思黏鱼竿，家山本田畴。

朔风吹眼眵，触事风马牛。

且如诗中仙，可以追逐不。

