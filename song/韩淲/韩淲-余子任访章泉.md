# 余子任访章泉

**作者**: 韩淲

## 诗词内容

章泉天下翁，之子能幽寻。

谋道不谋利，耿耿秉此心。

薰风四月凉，苔竹芾而森。

恨我不嗣往，空多华发侵。

年来翁示疾，岂在药石针。

众生烦恼尽，病苦当不深。

慨焉绍兴初，上饶聚缨簪。

东莱曾空青，至今朱弦琴。

零落一丘垅，佳话转平沉。

翁实独远绍，文献所酌斟。

诗乃其绪余，敛收日行吟。

子归趣益胜，复逼我家林。

清阴伫延赏，抵掌横素襟。

渺渺兮予怀，慎旃宜重钦。

