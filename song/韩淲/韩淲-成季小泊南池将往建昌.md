# 成季小泊南池将往建昌

**作者**: 韩淲

## 诗词内容

相望南池上，悠悠我所思。

凌晨理短发，青镜满鬓丝。

间阔将一年，欣喜才见之。

春风旬日尔，又去不在兹。

人生易为别，心事多参差。

有才岂能闲，君达信无疑。

为我谢知旧，所困非衰迟。

尚于吟讽间，畅叙一伸眉。

若怀平昔交，同里今是谁。

立丘眇何地，章泉远莫追。

山风吹雪云，岁月密推移。

