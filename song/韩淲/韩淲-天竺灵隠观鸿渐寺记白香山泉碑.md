# 天竺灵隠观鸿渐寺记白香山泉碑

**作者**: 韩淲

## 诗词内容

灵隠天竺山，清流漱奇石。

草木郁青葱，岩洞耀丹碧。

有时闲联骑，尽日为散策。

萧条怀古心，髣髴问遗迹。

胜士多去来，流年几今昔。

寺记喜逢陆，泉碑尚余白。

因知幽绝处，得之乃无歝。

所以千载后，山名转辉赫。

二子有逸韵，烟霞本其癖。

想当落笔时，无地著清适。

嗟我复何人，长歌想英魄。

