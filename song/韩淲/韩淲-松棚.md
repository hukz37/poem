# 松棚

**作者**: 韩淲

## 诗词内容

去年一旱暍欲死，犹幸春来能忍饥。

长夏因仍作凉计，中庭始架青松枝。

门前催租急非缓，国中遗诰安若危。

贫无输官尚自可，忠欲输君今已迟。

风来萧萧悲益甚，日远茫茫愁不知。

谁谓身闲得放逸，家国一体人弗思。

云开空山久阙雨，蝉噪古木还迎曦。

松枝松枝绿差差，吾忍坐卧来乐斯。

