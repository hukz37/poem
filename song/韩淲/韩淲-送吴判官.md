# 送吴判官

**作者**: 韩淲

## 诗词内容

儒家辰告当訏谟，纷纷莫厌形势涂。

甲兵调度应敌尔，君行鄱水聊载驱。

有文与诗锦机织，夹道云山正堆积。

痴儿固有了官事，归日奚囊观笔力。

别酒无用鲸吸川，芝山杖藜湖接天。

使君自是江海客，有来矍铄当欢然。

如今百事皆撑柱，宽得一分犹复古。

萧条野老为赓吟，此话不同知底数。

