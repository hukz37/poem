# 赠潘德久舍人

**作者**: 韩淲

## 诗词内容

闲常喜哦诗，逢君了无句。

岂不有所思，盖噤莫敢吐。

朅来吴山头，汩没时日度。

悠悠众交情，往往半亲故。

积阴盛暑寒，栖迟一筦库。

君侯谪仙人，邂逅辱雅顾。

杯行阅新编，指点尽韶濩。

不谓正始余，得此诸老趣。

殷勤复招唤，倾倒所藏聚。

法书多海岳，挂壁遍毫素。

中间出娉婷，清声彩云驻。

倒指不数人，百年几相遇。

昨朝高轩过，隘巷亦惊謼。

甆瓯茗叶煎，石鼎柏子炷。

幽窗坐谈久，不觉晚横雾。

感君厚意长，因之写欣慕。

工夫未平夷，漫以怀抱赋。

转庵法眼正，逢场到朝路。

终当入林密，共结茅屋住。

安心参活法，一涤尘土污。

