# 寄宋君辅

**作者**: 韩淲

## 诗词内容

仕则有用舍，学则有舒卷。

但愿培之深，名宦恐不免。

范欧久逾新，黄俞近莫辨。

后先行与静，信各万人选。

自是有犂鉏，自是有轩冕。

如闻复授徒，乡里足称善。

青青谨对矣，话柄由我转。

杳邈天外心，其奈知德鲜。

兴言相逢时，一再仅游衍。

夜来定何杯，午后亦何脔。

达生恨弗果，情深话犹浅。

东家山水窟，气岸必洪展。

绿草三迳春，幽光遍苔藓。

