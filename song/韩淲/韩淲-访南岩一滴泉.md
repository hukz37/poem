# 访南岩一滴泉

**作者**: 韩淲

## 诗词内容

僧逃寺已摧，唯余旧堂殿。

颠倒但土木，仿佛昔所见。

山寒少阳焰，崖冷尽冰线。

曾无五六年，骤觉荒凉变。

遗基尚可登，一滴泉自溅。

忆昨淳熙秋，诸老所闲燕。

晦庵持节归，行李自畿甸。

来访吾翁庐，翁出成饮饯。

因约徐衡仲，西风过游衍。

辛师倏然至，载酒具殽膳。

四人语笑处，识者知叹羡。

摩挲题字在，苔藓忽侵遍。

壬寅到庚申，风景过如箭。

惊心半存没，历览步徐转。

回思劝耕地，尝著郡侯宴。

今亦不能来，草木漫葱蒨。

人间之废坏，物力费营缮。

不如姑付之，猿鸟自啼啭。

