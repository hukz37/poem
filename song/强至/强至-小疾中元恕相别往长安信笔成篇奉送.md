# 小疾中元恕相别往长安信笔成篇奉送

**作者**: 强至

## 诗词内容

一春三月少见晴，湿云不飞压花老。

君来别我西出关，病里伤离似翁媪。

和风吹面才几程，即入风流洛阳道。

司农水利无留行，洛城花开为谁好。

汉唐陈迹到可寻，犹有山川豁怀抱。

忆昨行春从魏公，兴庆池边玉樽倒。

公今已为泉下游，往事凭君问烟草。

官家诸路急使才，归对明光切须早。

