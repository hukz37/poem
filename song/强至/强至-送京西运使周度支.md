# 送京西运使周度支

**作者**: 强至

## 诗词内容

公持使台柄，行矣过乡关。

自昔捐𦈡处，于今拥节还。

素推仁义本，将底输赋闲。

惠足跻民富，威先变吏顽。

高谈能佐治，大笔出诛奸。

所禀具纯德，未尝柔正颜。

最为时论重，自结主知难。

忠节久方见，诏音行复颁。

匪朝登相阁，均福浸人寰。

列郡方驰恋，征舻已莫攀。

风霜十月始，铙鼓一川间。

骤夺孤生庇，瞻言感涕潸。

