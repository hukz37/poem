# 某介直寡合为邑亡状而杜兄一见过爱作诗称许谨依来韵奉答

**作者**: 强至

## 诗词内容

平生怀古哲，所趣背时人。

饿死不巧宦，力行惟庇民。

风波方满眼，霄汉欲谋身。

山水得一县，松筠为四邻。

分安篱鷃悦，机少海鸥驯。

道义闻君久，襟怀类我淳。

盍簪何太速，倾盖似非新。

交向篇章定，情缘里闬亲。

胸中都绝介，席上竞夸珍。

他日摅长策，相携献紫宸。

