# 呈伯父元仲二首  其一

**作者**: 周麟之

## 诗词内容

我伯气吐虹，贯日干文光。

胸中有和璞，发挥见文章。

笔追羲献风，句压曹刘墙。

平生太古心，孰得窥行藏。

人间富贵味，掩口不一尝。

方朔饥欲死，次公醒而狂。

方寸不受折，养此百炼刚。

江湖五十年，飘飘曳征裳。

晚岁一区宅，欲并幽林塘。

浙东山水窟，选胜方徜徉。

兰溪得佳致，行筑锺山堂。

自顾世路险，机阱宁易防。

俛首吾不能，高卧庸何伤。

贫贱苟自得，面糗皆膏粱。

愿言守此志，鹏鷃聊相忘。

