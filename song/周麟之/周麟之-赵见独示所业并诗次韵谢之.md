# 赵见独示所业并诗次韵谢之

**作者**: 周麟之

## 诗词内容

沅江九肋稀，端问学不学。

向来屠沽辈，过眼褐宽博。

如公负奇才，尚隔云津跃。

昔吾先隠君，早识麟一角。

联翩锦囊句，纡余仍卓荦。

千载埋玉悲，孤芳竟谁擢。

别来二十年，历历记前作。

贱子更百罹，素业守弥恪。

余辉忽振耀，如获西山药。

清梦到钧天，求音叩寂寞。

中宵对莲炬，何以称光渥。

辱君琼瑶篇，重愧鼠呼璞。

大轴窥洪源，汹涌千涧落。

一洗胸中尘，豁若春云廓。

