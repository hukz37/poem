# 赠戴渔

**作者**: 王质

## 诗词内容

李氏小房何必庐，颜氏心斋自有书。

吾衰久矣不复梦，子归求之师有余。

千春杏花开阙里，万代风声吟舞雩。

静听犹闻唤回也，惊起不觉呼参乎。

茫茫空里撮不得，历历个中殊不疏。

一点外皆闲事业，三声中有大工夫。

莫欺山东老王质，拨醒江南穷戴渔。

若逢有眼但举似，漫敲此骨真何如。

能于灵府钻三寸，敢许孟门增一徒。

清风各自在何处，明月相看元不孤。

他还见汝不见汝，定是故吾非故吾。

