# 永兴丞以皓雪鲜梅奇语见示戏占闲人浪辞酬之

**作者**: 王质

## 诗词内容

四海一山玉，切作冠巑岏。

冠上戴明月，履下踏飞湍。

肺肠裹林壑，表里交珊珊。

上界雪可饱，下土人希餐。

三春镇长在，九夏何曾残。

大千薝卜林，巨万梅花团。

花惟白皓皓，巾自乌漫漫。

纯玉龙争飞，杂玉龙皆蟠。

千丈亭不历，九尺庵随看。

摩云起高崖，运斤吾能刊。

书空结奇字，擘镜谁能观。

须弥有数尽，此兴无时阑。

