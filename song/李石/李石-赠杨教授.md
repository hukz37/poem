# 赠杨教授

**作者**: 李石

## 诗词内容

读书要身荣，得禄为亲喜。

端知绛帐华，乃在彩衣里。

冷官多澹泊，有道足甘旨。

登堂四壁余，发帙照案几。

尚有老孟光，环以三穉子。

一笑扶鹤发，相见折屐齿。

出门顾诸生，正事歌锡尔。

生朝适余暇，汤餠庆弧矢。

众客集清辰，好语塞两耳。

我有海上方，剩泛杯中蚁。

永为萱堂寿，胜饮菊潭水。

