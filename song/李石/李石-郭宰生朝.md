# 郭宰生朝

**作者**: 李石

## 诗词内容

汾阳家世郎官星，百里隠隠闻雷声。

德人所至有别样，不向尺棰求能名。

上官嗔骂吏束湿，日下廪庾堆如京。

此时桃李出谈笑，溪邑井井山风清。

东林香火远公社，长官得暇来寻盟。

云间春茗试新瀹，月里禅心须细评。

今朝还有寿者相，松椿龟鹤纷喧争。

高人着意供一默，富贵浮云双眼明。

