# 左右生题名

**作者**: 李石

## 诗词内容

蜀地虽远天之涯，蜀人只隔一水巴。

自从文翁建此学，此俗化为齐鲁家。

泮林春风桑椹熟，集鼓坎坎闻晨挝。

诸生堂奥分左右，相比以立如排衙。

九牧之金充岁贡，搜出精矿遗其沙。

卿云褒武皆蜀秀，虎豹各自雄须牙。

两京得人广数路，忍使丘中留子嗟。

不然题名百许辈，无一显者何谓耶。

我亦典学老从事，试向坐中寻孟嘉。

