# 九日游天竺

**作者**: 李石

## 诗词内容

霞影塔觜红，岚光佛头绿。

沙明疏柳外，寻路遶湖曲。

远客谁与俱，斯游未为独。

佳处心自领，未易语童仆。

应接敢惮烦，山水相追逐。

此间有鱼鸟，怪我来不速。

都城无闲官，旬谒废休沐。

幸兹九日临，及此秋气淑。

醺酣岂无分，登眺宁免俗。

起行九里松，试插一枝菊。

西风莫欺客，破帽双鬓秃。

未敢醉向人，藕泉漱新馥。

