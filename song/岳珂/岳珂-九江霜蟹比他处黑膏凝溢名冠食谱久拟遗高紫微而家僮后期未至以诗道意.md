# 九江霜蟹比他处黑膏凝溢名冠食谱久拟遗高紫微而家僮后期未至以诗道意

**作者**: 岳珂

## 诗词内容

君不见东来海蟹夸江阴，肌如白玉黄如金。

又不见西来湖蟹到沔鄂，玉软金流不堪斫。

九江九月秋风高，霜前突兀赡两螯。

昆吾欲割不受刀，颇有苌碧流玄膏。

平生尊前厌此味，更看康庐拂空翠。

今年此曹殊未来，使我对酒空悠哉。

旧传骚人炼奇句，无蟹无山两孤负。

老来政欠两眼青，那复前筹虚借箸。

祇今乡国已骏奔，军将日高应打门。

流涎便作曲车梦，半席又拟锺山分。

先生家住岷峨脚，屡放清游仍大嚼。

襟期尽醉何日同，试筮太玄呼郭索。

