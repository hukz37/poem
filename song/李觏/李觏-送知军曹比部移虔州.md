# 送知军曹比部移虔州

**作者**: 李觏

## 诗词内容

要知贤者善居官，法自严明性自宽。

黠吏欲欺难作计，愚民初惧久方安。

狱辞大小情皆见，市物公私价一般。

农力不闻供土木，穷阎犹得免饥寒。

星为二使来巡抚，考未三年悉可观。

剧郡便当烦镇守，君恩宁许更盘桓。

雨轓赣水行非远，五袴旴江日渐单。

从此天衢龙跃去，野人怀德谩悲酸。

