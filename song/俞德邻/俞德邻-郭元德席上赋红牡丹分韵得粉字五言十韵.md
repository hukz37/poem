# 郭元德席上赋红牡丹分韵得粉字五言十韵

**作者**: 俞德邻

## 诗词内容

桑田变沧溟，黍宫杂蒿堇。

霜台得奇葩，谁寄天津隠。

褰帷窥董园，拨根认洛坟。

亭亭一萼春，风露洗尘坌。

朱缨粲赤瑛，绛蜡照红粉。

庄严富贵姿，漏泄造化蕴。

主人戏斑衣，领客醉芳酝。

乔梓森南山，知谓游隠弅。

缀席已形秽，哦诗谩营吻。

起舞呼乌乌，君当恕杨恽。

