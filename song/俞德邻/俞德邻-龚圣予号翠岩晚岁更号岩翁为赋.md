# 龚圣予号翠岩晚岁更号岩翁为赋

**作者**: 俞德邻

## 诗词内容

春风桃李颜，岁寒松柏心。

达人步大方，静爱无弦琴。

无弦岂堪听，弦外多遗音。

世涂甚风水，对面商与参。

孤芳忌群处，散材辞众侵。

霜降水归源，日旭星就阴。

浮华剥落尽，古道谁复今。

吾家雁山下，翠𪩘高千岑。

清秋灏气塞，万里纤埃沈。

安得与君去，结架聆清吟。

