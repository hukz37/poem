# 跋韩仲文所藏史共山草书

**作者**: 俞德邻

## 诗词内容

公孙大娘舞剑器，张颠早悟回翔意。

学书学剑虽不侔，用志凝神固无二。

瓘也得筋靖得肉，圣趣谁能一蹴至。

我生忧患缘知书，教儿仅使通名氏。

春蚓秋蛇自结蟠，莫向兵曹甘委贽。

烟薰屋漏玉轴妆，何许天风划飞坠。

读一遗二口若钳，大草闲临真自愧。

虽然非古空壮雄，要是逢场聊作戏。

鲁公怀素俱已仙，世指周奴笑羊婢。

讵夸弃笔如丘山，夭阏剡藤烦叹喟。

卷还鲸锦心和平，尘席藜羹固吾事。

