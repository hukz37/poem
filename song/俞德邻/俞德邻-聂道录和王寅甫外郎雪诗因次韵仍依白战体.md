# 聂道录和王寅甫外郎雪诗因次韵仍依白战体

**作者**: 俞德邻

## 诗词内容

黑螭驾趣玄冥来，朔风卷地飞尘埃。

江南澶漫数十郡，太半化作昆明灰。

穷阴用壮势猎猎，田父吓吓何时哉。

龙公行雪亦诧事，缥缈落屑随飚回。

八荒炫晃尽一色，羽卫隔远空黄台。

闭门穷巷独僵卧，饿死已分如墨胎。

哗哗传诵汝颍句，冻口久合逌然开。

当年白战禁体物，练絮玉月银梨梅。

醉翁仙去不可作，欲追胜赏谁传杯。

荒丘坳垤陷猊虎，老树{冫夹}{偞亻=冫}封莓苔。

风尘澒洞诗事废，巨笔把槊无雄材。

嗟余客路二千里，梦寐无复斑衣莱。

何当宾日照旸谷，苏息困约无绳菑。

会趋宾馆贺元献，不敢合闹骚樽罍。

