# 陈登父和再用韵奉答共说江南杜禅

**作者**: 俞德邻

## 诗词内容

煌煌光明宫，中有西方人。

当年修何道，辛苦逾十春。

道成就空灭，姬周遽嬴秦。

空令亿万劫，稽首金色身。

我无忍辱行，独立招众嗔。

常愿习浄业，趺坐脚不伸。

向来宿木下，亦颇钟梵邻。

傲睨远公社，沈冥栗里醇。

终然守陋巷，尚友颜生仁。

岂伊石头路，行行欠频频。

百年三万日，奄忽如飚尘。

痴人昧非想，念念生疏亲。

何当见佛影，国清甘爨薪。

