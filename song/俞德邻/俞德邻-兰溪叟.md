# 兰溪叟

**作者**: 俞德邻

## 诗词内容

戎戎溪市暗，翳翳山云昏。

惊雷趣冻雨，顷刻如翻盆。

潦涨蛟蜃作，厓裂魑魅奔。

游子亦{忄敞}恍，舍櫂投孤村。

及明浮霁色，步入兰江门。

烈风煽劫火，百室一二存。

忽逢病羸叟，呻吟行路难。

问之苦何疾，满体催租瘢。

千村尽荆杞，何以输王官。

嗟我择术暗，半生误儒冠。

济世虽有志，老去徒悲酸。

对此重恻怛，凛凛毛生寒。

