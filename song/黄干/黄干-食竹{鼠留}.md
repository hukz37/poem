# 食竹{鼠留}

**作者**: 黄干

## 诗词内容

北山何嗟峨，猛虎之所藏。

咆哮一震怒，百兽不敢当。

有竹山之阿，挺挺青琳琅。

威凤鸣且栖，众鸟空回皇。

彼{鼠留}独何为，莫夜争跳踉。

钻山窟穴深，啮竹根本伤。

鼠腹涨彭亨，鸱怒独奋张。

谁知樵苏辈，叹彼枝叶黄。

锄耰𢭏其室，束缚登我堂。

遂令婉娈者，污此牙颊刚。

才质既不同，分守合有常。

曷不效尔曹，窃食仍循墙。

直节永萧森，庇此千仞冈。

