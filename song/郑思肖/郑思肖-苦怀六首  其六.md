# 苦怀六首  其六

**作者**: 郑思肖

## 诗词内容

古人立志高，为义不为己。

今人所见卑，独为贫贱耻。

不义富贵生，宁以饿而死。

遗体非不重，所惧悖于理。

我禀清淑气，生而秀为士。

读书三十年，颇知六经旨。

质之以人道，所言皆如此。

奚乃滞风尘，尔汝弄欢喜。

浙山高苍苍，浙水清弥弥。

三叹动遐思，清风响两耳。

暂焉深隠去，长镵访园绮。

敬俟时之清，终其天伦尔。

