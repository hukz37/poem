# 桂花烂熳一夕败于风雨呼僮扫落英以供香事戏作古句

**作者**: 罗与之

## 诗词内容

小山凉风高，秋意饶庭砌。

江南山水秀，锺此数丛桂。

亭亭苍虬蟠，磊磊栗玉缀。

薰染风露香，摆脱脂粉媚。

芙蓉已无秋，篱菊极羞愧。

幽芳蕙百亩，香味亦琐细。

孰知标格奇，自取造物忌。

狂风挟怪雨，族灭无噍类。

才怜金作屋，俄惊粟布地。

姿容就枯槁，气骨尚奇异。

如彼死诸葛，凛凛有生意。

试炷博山火，来参烟一燧。

