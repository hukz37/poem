# 题赵子昂摹唐人二戏马驹

**作者**: 方回

## 诗词内容

我尝远过燕山北，树木已无草一色。

骐骥骅骝动万匹，互啮交蹄戏跳踯。

谁欤画此双名驹，似鬬非鬬相嬉娱。

唐人遗迹赵子摹，善书善画今代无。

善书突过元章米，善画追还伯时李。

先画后书此一纸，咫尺之间兼二美。

元章伯时两人合一人，愧我一诗难写两人真。

