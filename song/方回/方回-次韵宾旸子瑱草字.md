# 次韵宾旸子瑱草字

**作者**: 方回

## 诗词内容

平生挟壮心，长剑倚晴昊。

岂意日昃歌，高台化为沼。

沈蛟九渊底，翔凤千仞表。

永言遁遐迹，未觉郁孤抱。

良辰值佳友，忽若咏凫藻。

大胜新亭集，洪流吟浩浩。

初筵客或讶，酒资焉所讨。

曰予贷诸邻，趁此风日好。

君看万金室，一朝不自保。

何如酣中隠，忘忧且娱老。

赵翁玉雪郎，弄翰颉颃早。

誉儿未妨癖，长松缘小草。

