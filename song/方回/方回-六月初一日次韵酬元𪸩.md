# 六月初一日次韵酬元𪸩

**作者**: 方回

## 诗词内容

吾不及渊明，爱酒未能止。

不仕亦有禄，赖此天之美。

年年搅饥肠，忧旱复忧水。

迩来甘雨调，恶况已一洗。

□□佳人参，古绵真附子。

服药焉用多，寡欲即将理。

固穷岂无说，屡空讵足耻。

彼以盗贼富，乃兹所深鄙。

怀人渴仪刑，秉芳在中沚。

心赏于焉臻，酌水味亦旨。

况有杯中物，侑以来禽李。

清谈有余韵，草木亦侧耳。

云霄自旦奭，丘壑且园绮。

向来荣进念，腐泥沉井底。

相与赓醉吟，所乐不过此。

寄语亨衢人，可吊不可喜。

猗嗟楚子文，庸肯愠三已。

