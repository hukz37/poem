# 寄题云屋赵资敬启蒙亭风雩亭二首  其二

**作者**: 方回

## 诗词内容

昔人筑雩坛，群巫此歌舞。

骄阳煽蕴隆，吁叹以降雨。

良辰岁时和，遗迹林壑古。

枯枿换槁叶，芳荑抽宿莽。

徜徉沂水上，童冠七或五。

春袖风乎兹，缋绣无火黼。

千载想佳人，不仕东国鲁。

异彼三子撰，圣师独予取。

吾友赵隠君，笑唾卿相组。

猿鸟听新咏，点瑟时一鼓。

汉歌曾罔闻，楚台未渠数。

泠泠列御寇，肯尔哙等伍。

