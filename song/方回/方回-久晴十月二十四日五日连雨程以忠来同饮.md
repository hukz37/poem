# 久晴十月二十四日五日连雨程以忠来同饮

**作者**: 方回

## 诗词内容

侵寻小雪初，不雨五旬余。

深井腥泥水，荒畦槁蛀蔬。

牛灾传聚落，蛇出骇阶除。

巫诧瘟神王，官虞火政疏。

浅流停碓硙，硗陇抗犁锄。

闽粤挻兵祲，江淮断漕渠。

讹言兴委巷，秽气集穷闾。

市药邀珍价，僮衣类臭帤。

衰年今尔许，恶况又何欤。

脚汗眠慵洗，头风坐畏梳。

扪多王猛虱，食谢孟尝鱼。

半世空为吏，平生误信书。

得闲真已幸，多惧复焉如。

田不能仓廪，家才有室庐。

稍令逢小稔，亦足慰贫居。

骤湿生朝础，斜飘过晚墟。

檐茅声乍滴，槛药色微舒。

牟麦还堪望，蝗蝻想渐祛。

良朋胥此会，忧抱与俱纾。

斗酒适酤至，烹鸡漉韭菹。

