# 次韵景安吴山观雪

**作者**: 方回

## 诗词内容

尽洗眼底尘，顿宽胸中忧。

此雪端为谁，奇哉君之游。

平步飞鸟背，长啸孤峰头。

恍惚阆风苑，嫖姚结邻楼。

了不异天上，培𪣻视九州。

北方当此时，如猬缩马牛。

南方幸不然，但觉瑞彩浮。

晴日一以出，壮观挽不留。

作急着妙句，小费灵府谋。

老夫傥可从，亦足祛穷愁。

凡骨绝仙分，胜览输高流。

乃后有佳集，次第或见收。

冰解烧痕青，问梅孤山幽。

