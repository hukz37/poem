# 梦东坡先生

**作者**: 方回

## 诗词内容

夜梦东坡公，分我龙脑香。

玉指撮冰雪，佩之鞶带囊。

江湖衰老踪，十度游浔阳。

始入紫极宫，勉和琼田章。

太白实首唱，继以双井黄。

此诗岂容续，束缊侪朝阳。

孺子可教欤，驭风来帝傍。

跛鳖傅羽翼，恍惚追龙骧。

文通五色笔，尚为文字祥。

公名蔽天壤，谁敢邀余光。

再拜眉山集，一上秋声堂。

残馥果容丐，永流千古芳。

