# 次韵汪以南闲居漫吟十首  其一

**作者**: 方回

## 诗词内容

恭惟天地心，物物息相禅。

诗人卜丰年，生意寓雪霰。

彼但言其消，譬梦幻泡电。

痴悯狙公赋，忿斥蜗国战。

焉知往圣作，视世岂邮传。

向明赞化育，司牧必南面。

寸丹对上穹，退以学自练。

至其出为物，遇暍忍不扇。

吾目故未瞽，此道若有见。

自养非所养，焉敢事荒燕。

