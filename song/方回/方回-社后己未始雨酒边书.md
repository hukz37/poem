# 社后己未始雨酒边书

**作者**: 方回

## 诗词内容

今年五月梅，昼夜雨不止。

及兹七八月，一旱乃如此。

古言了无验，社公饮旧水。

岂其世俗移，难复论常理。

里门分内竟，谁记戊与己。

诘朝始霡霂，渐作霈然喜。

破靴行荒园，沙泥濡足指。

蕉扇戴头归，声类钓蓬底。

有田谷不登，无田吾何耻。

荷锄莳蔬者，告谓土润咫。

芙蓉一二开，红蓼乱纷委。

木落楼阁出，风物甚清美。

偶兹樽酒具，小醉亦可尔。

土木愚顽姿，颓然隠吟几。

天地万古悠，微躯一稊蚁。

区区曷足云，后当知此士。

