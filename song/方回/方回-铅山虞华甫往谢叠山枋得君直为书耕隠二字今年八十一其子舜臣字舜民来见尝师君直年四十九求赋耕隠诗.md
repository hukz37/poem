# 铅山虞华甫往谢叠山枋得君直为书耕隠二字今年八十一其子舜臣字舜民来见尝师君直年四十九求赋耕隠诗

**作者**: 方回

## 诗词内容

君直不可见，见此长虹吐。

使其尚未死，年始七十五。

当时书此字，赠我老华甫。

今年八十一，仍卧旧处所。

谢公名太盛，杀身甘荼苦。

虞公不竞名，躬耕隠村坞。

有名无名间，俯仰隔今古。

直木先剪拜，明膏自煎煮。

何如牛背上，一蓑弄烟雨。

所以马少游，伏波非所取。

