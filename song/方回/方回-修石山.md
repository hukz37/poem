# 修石山

**作者**: 方回

## 诗词内容

土山未甚正，有石亦颇欹。

方矩一再度，夙具锸与箕。

晨兴命工徒，将一大治之。

扫砾斫枯枿，拥泥护芳荑。

春雷已惊蛰，犹以寒自疑。

蚯蚓缩未动，虾{虫麻}僵如痴。

此役彼不安，慈悯其忍为。

复有蜈蚣蝎，壤发难迅驰。

仆夫听使去，梃杵肯遽施。

至所谓蛇者，众怒争剪夷。

赤练稍宛转，碎首忽若糜。

人迹不至处，掷出园外篱。

天地主生育，乳孕无穷期。

何土草不茂，何水鱼不滋。

毒堇及淫蜮，赋物曷至兹。

峥嵘不能亩，蜗蚁千万斯。

凶恶如此辈，均受亭毒私。

理有不可晓，颜跖同世时。

闲居理花药，娱心聊自怡。

小小事兴作，虫豸关安危。

何况大骚动，疮痏良可知。

诛恶亦一快，感慨因成诗。

