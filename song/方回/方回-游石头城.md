# 游石头城

**作者**: 方回

## 诗词内容

卧龙起草庐，扶汉有余忠。

欲结紫髯客，共追黄星公。

一言根本定，万里氛翳空。

指此为虎踞，长啸吞西风。

夫岂樊吾圃，以虞他人攻。

乌林逸元恶，入蜀怆途穷。

汝亦赵佗辈，区区帝江东。

吾意本谓何，剑佩殊不同。

后来矫虔人，借口欺盲聋。

九折剑阁栈，一泥函关封。

盗贼柄干将，奸雄非英雄。

老我吊古癖，徘徊梵王宫。

城坏遗甃泯，江徙孤岸穹。

中原芳草外，战尘春蒙蒙。

酒尽欲下山，目极斜阳红。

