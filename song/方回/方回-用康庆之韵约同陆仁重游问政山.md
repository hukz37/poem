# 用康庆之韵约同陆仁重游问政山

**作者**: 方回

## 诗词内容

落叶卷秋原，斜日照荒草。

我所思兮山中人，餐松辟谷修仙道。

将旄相印本无心，一蓑尚喜收身早。

袖有长生度世方，玉杵玄霜倩谁捣。

白云三耳真人家，磵霜不死菖蒲华。

笑挹诸公葛陂杖，同驾老龙穿碧霞。

颠歌狂舞酒酣时，一洗万古兴亡悲。

九万里风排阖归，茫茫六合黄尘飞。

