# 泥行叹

**作者**: 方回

## 诗词内容

一彀十石弩，一吸三斗醋。

叵堪宁可耐，莫行烂泥路。

江皋一夜雨，田水纵横注。

深泥三尺余，浅泥没草屦。

大似叱犁耙，溅面涴袍袴。

今年命大乖，十事九谬误。

昨日湖口西，欲渡不得渡。

今日湖口东，一步成十步。

最念荷担夫，马上屡回顾。

我马亦虺隤，临危更多怖。

谁使汝为客，可叹不可怒。

