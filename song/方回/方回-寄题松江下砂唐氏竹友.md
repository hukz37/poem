# 寄题松江下砂唐氏竹友

**作者**: 方回

## 诗词内容

赵子昂书今第一，竹友二字大逾尺。

结交此君者为谁，松江其家吾未识。

想见仿佛如渭川，千亩比封环乃宅。

根竹可曾掘作鞭，笋出不忍煮为食。

青琅玕栖紫凤凰，可待九成击夔石。

老夫客居杭州城，一苇可航不三日。

不问主人即直造，谁知亦复有此癖。

梦到霜松雪梅边，龟壳踞兮蛤蜊食。

取此三友并友之，月明半夜吹长笛。

