# 为陆元德题㧑谦斋

**作者**: 方回

## 诗词内容

四体非槁木，焉得常无为。

下士蔑轨则，德人慎容仪。

屈伸一时间，良复关安危。

举手一不当，尚难令童儿。

横目愚而神，岂可易指㧑。

造次肆亵慢，合沓来轻欺。

臂且有所使，衔袖未出时。

恂恂君子心，于此先有思。

脱若役吾仆，未容盛气施。

刚桀世讵乏，受侮宁无辞。

画一发狗纵，厥规曹也随。

年老益畏谨，请苑犹召疑。

捉麈授生徒，秉钺行军师。

一如执玉恭，庶几无悔追。

