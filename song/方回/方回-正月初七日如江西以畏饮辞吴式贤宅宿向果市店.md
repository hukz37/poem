# 正月初七日如江西以畏饮辞吴式贤宅宿向果市店

**作者**: 方回

## 诗词内容

残雪西郊路，依稀已似春。

初程何必远，相识况如亲。

久远交宜淡，沉绵饮戒醇。

故辞情话友，拟便稳眠身。

贩旅骈荒店，蛮音酗近邻。

霰穿疏瓦乱，风掠破巾频。

倦马喷醒嚏，顽鸡绝冻呻。

谩夸为客惯，却忆在家贫。

老妪言堪取，诸奴意勿嗔。

近来军过后，少有早行人。

