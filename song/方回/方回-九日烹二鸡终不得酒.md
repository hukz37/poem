# 九日烹二鸡终不得酒

**作者**: 方回

## 诗词内容

长女近归宁，念母省所患。

临别无可烹，仅余一老雁。

兹辰遂重九，空庖绝刍豢。

伏雌劣足膳，时醪靡由办。

平生万卷肠，半世饫藜苋。

中尝长军府，岂不䜩集惯。

晚年畏祸机，弃官老林涧。

卖书辍架签，典衣解袍襻。

佳节无一钱，终不羡朽贯。

瓶罄何耻为，更用奴隶讪。

但甘颜乐瓢，宜免周誓轘。

粲粲东篱英，聊与岁同晏。

