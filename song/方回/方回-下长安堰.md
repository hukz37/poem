# 下长安堰

**作者**: 方回

## 诗词内容

已雪又复雨，天寒行路难。

船中寒尚可，未若堰头寒。

已雨又欲雪，泥深行路迷。

岸边泥尚可，未若堰头泥。

官船买船逾十丈，终日牵攀仅能上。

小船不阔五尺者，大船塞之不容下。

堰夫惯见甘途污，轴胶缆断相号呼。

得钱赡家计未愚，不惜身如牛与猪。

人生劣可足衣食，何必来此堰头立。

