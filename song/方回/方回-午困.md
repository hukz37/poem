# 午困

**作者**: 方回

## 诗词内容

老人无所嗜，惟书尚喜读。

矧又昼正长，聊此展卷轴。

阅久困已极，端坐闭我目。

稍稍收神明，内观默往复。

谓可略欹枕，童子致委曲。

心惧圣师责，美材化朽木。

倦惫不可奈，一偃寐辄熟。

何事忽惊觉，客至义当速。

与语了无味，退就一影独。

□□□□□，尚赖有脱粟。

朱墨工未竟，点勘继以烛。

还将夜有余，用补日不足。

行年过七十，焉用强自勗。

起倒不由人，曷不返空谷。

