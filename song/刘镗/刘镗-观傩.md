# 观傩

**作者**: 刘镗

## 诗词内容

寒云岑岑天四阴，画堂烛影红帘深。

鼓声渊渊管声脆，鬼神变化供剧戏。

金漥玉注始淙潺，眼前倏已非人间。

夜叉蓬头铁骨朵，赭衣蓝面眼迸火。

魆蜮罔象初偋伶，跪羊立豕相嚘嘤。

红裳姹女掩蕉扇，绿绶髯翁握蒲剑。

翻筋踢斗臂膊宽，张颐吐舌唇吻干。

摇头四顾百距跃，敛身千态万斝索。

青衫舞蹈忽屏营，采云揭帐森麾旌。

紫衣金章独据案，马{髟/贵}牛权两披判。

能言祸福不由天，躬履率越分愚贤。

蒺藜奋威小甶服，{髟/监}縿扬声大髽哭。

白面使者竹筱枪，自夸搜捕无遗藏。

牛冠箝卷试阅检，虎冒肩戟光睒闪。

五方点队乱纷纭，何物老妪{纟崩}獶熏。

终南进士破鞮绔，嗜酒不悟鬼看觑。

奋髯瞠目起婆娑，众邪一正将那何。

披发将毕飞一吷，风卷云收鼓箫歇。

夜阑四坐惨不怡，主人送客客尽悲。

归来桃茢坐深𫈉，翠鸮黄狐犹在眼。

自歌楚些大小招，坐久魂魄游逍遥。

会稽山中禹非死，铸鼎息壤乃若此。

又闻鬼奸多冯人，人奸冯鬼奸入神。

明日冠裳好妆束，白昼通都人面目。

