# 题焦山寺

**作者**: 李吕

## 诗词内容

水轮依风负坤舆，百川东流同灌输。

掀巾之陂莽吞受，沃焦之山初不濡。

云根终古插江湖，狂澜滔天随卷舒。

空神回飚避突兀，海门排霄岌相扶。

僧居蚝山迷向背，佛宇蜃气成吹嘘。

昔游玄冬崖壑枯，洪涛溅雨吹裳裾。

风来驾潮愁海若，溟涨跋浪翻鲸鱼。

羽渊咸池相荡潏，月阿日窟漂方隅。

此身浮沤一缘聚，四大湿相弥空虚。

针锋悬持妙善住，蚊睫坐睨焦螟居。

山中老禅眼於菟，香饭遣化分雕胡。

重渊垂涎舞蛟首，方丈宴寝凝薰炉。

夜寒黑月照浊水，乞取坏衲摩尼珠。

