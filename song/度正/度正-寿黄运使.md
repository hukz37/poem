# 寿黄运使

**作者**: 度正

## 诗词内容

南海之中三神山，高出天宇超人寰。

上有神仙百万宅，琼栏瑶楯相回还。

四方鳞鳞中杰观，不知谁氏当中间。

或云黄帝之后已百世，云仍诜诜褒衣博带千官班。

向来山泽癯，晦伏潜深湾。

是家老仙伯，下顾目所瞷。

中夜舞鸾凤，明朝排天关。

自从放出一头地，长江大河声潺湲。

东皇回跸鼓万象，和气袭人春初颁。

云裾霞珮来何所，巍峩步趋貌则闲。

生香馥郁浮四座，得未曾有天非悭。

至人之子饫芳味，欲揭北斗高莫攀。

丹霄争看来驿骑，衮衣直上承天颜。

上论唐虞开稷契，下及草野兼庸孱。

嗣德之继发余响，未必政尔诗书删。

