# 昭君村

**作者**: 沈继祖

## 诗词内容

黄沙漫空天一色，漠北阴山断行迹。

明妃辞汉适单于，委骨胡沙无来日。

心事欲向琵琶传，天荒地老何人识。

胡雁经年去会还，汉月几夜圆复缺。

雁飞那解寄音尘，月明不管人愁绝。

冢上千年不改青，怨入边风与羌笛。

谁为君王设此谋，纵杀画工果何益。

至今犹使昭君村，有女炙面殊不惜。

汉已无策唐效之，公主沦弃豺狼域。

何不设备御狂胡，人言仲舒计已疏。

不以女色媚穹庐，圣宋之德千古无。

