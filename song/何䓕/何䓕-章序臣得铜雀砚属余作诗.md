# 章序臣得铜雀砚属余作诗

**作者**: 何䓕

## 诗词内容

阿瞒恃奸雄，挟汉令天下。

惜时无英豪，磔裂异肩踝。

终令盗坏土，埏作三台瓦。

虽云当涂高，会有食槽马。

人愚瓦何罪，沦蛰翳梧槚。

锡花封雨苔，鸳彩晦云罅。

当时丹油去，实非谋诸野。

因之好奇士，探琢助挥写。

归参端歙材，坚泽未渠亚。

章侯捐百金，访获从吾诧。

兴亡何复论，徒足增忿骂。

但嗟瓦砾微，亦以材用舍。

徒令瓴甓余，当擅琼瑰价。

士患德不修，不忧老田舍。

