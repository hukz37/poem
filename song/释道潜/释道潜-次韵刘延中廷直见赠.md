# 次韵刘延中廷直见赠

**作者**: 释道潜

## 诗词内容

刘郎世胄子，苦学穷渊源。

羞为一掬清，欲效千丈浑。

君看长鲸质，涧壑岂所存。

操觚妙述作，斧凿无纤痕。

锺牙不世出，审音谁复论。

鹓鶵理劲翮，云汉思孤鶱。

上追鸾皇游，下弃燕雀喧。

建安夸七子，壮气君可吞。

九衢苦昏霾，槐阴蔽重门。

良辰为我饭，满案余芳荪。

软语夜达旦，未觉罢神魂。

须知名教乐，不羡富贵尊。

