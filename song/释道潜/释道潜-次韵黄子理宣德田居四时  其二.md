# 次韵黄子理宣德田居四时  其二

**作者**: 释道潜

## 诗词内容

离离小麦黄，习习南风度。

桑枣暗蓬麻，耘锄困朝暮。

种瓜屋东隅，翠蔓已分布。

黄花引疏篱，冉冉欲横路。

白水漫青秧，联翩下鸥鹭。

新丝换浊酒，肴蔌羞薄具。

扫洒聚比邻，环坐荫高树。

稚子羡赢余，牵衣傍翁妪。

牛羊岭外归，落日林梢去。

饷妇亦还家，笑言隔烟雾。

