# 远斋

**作者**: 释道潜

## 诗词内容

君不见昆仑之河与天通，源深发远人莫穷。

回溪转壑随折冲，末势演溢流于东。

东溟无旁下无底，浩荡足以家鱼龙。

嗟哉吾徒虽好学，讵肯着意推所从。

渊停富滀有若是，孰谓世上无豪雄。

法师名斋意且远，张皇幽眇见尔聪。

西来竺书五千轴，期子岁月加磨砻。

离骚楚词亦谩读，言语黼黻何必工。

禅余习气如未尽，时倚涧石吟松风。

