# 同曾仲锡通判游天竺诸山

**作者**: 释道潜

## 诗词内容

煌煌世胄余，夫子非碌碌。

由腹有诗书，所以能拔俗。

得官本河朔，瓜期未云促。

扁舟下东南，逸兴追鸿鹄。

遇胜即徜徉，风餐兼露宿。

嗟余偶倾盖，一笑外羁束。

杖策每过从，相携访山谷。

春风披鲜荣，绣错出林麓。

松门有时尽，幽兴无断续。

崖转闻锺声，林疏见华屋。

衔山余落景，归路犹踯躅。

谁云邺下欢，往事不可复。

吾曹二三子，所乐亦云足。

愿公纪新诗，一一能见录。

船头行北归，囊箧有美玉。

尘埃京洛人，示与洗心目。

