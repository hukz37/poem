# 次韵阳翟尉黄天选见寄

**作者**: 释道潜

## 诗词内容

寓形宇宙间，佚我方以老。

流光安足恃，百岁同过鸟。

顷余婴网罗，文彩缘自表。

自古山林人，何曾识机巧。

但记寒岩翁，论心秋月皎。

黄香十年旧，学术参众妙。

虚怀养天和，肯徇奔走闹。

官居职事理，晨起何用早。

桐阴满西斋，叱吏供洒扫。

眷余东南来，野饭煮芹藻。

先生既清尚，令尹亦高蹈。

相将古寺行，软语颓晚照。

公家有畸人，虚缘能自葆。

卜筑嵩山阳，行当从结好。

山中饶胜境，一览未易了。

何时命巾车，共陟云外峤。

翻愁筋力疲，不随追勇踔。

公诗拟南山，雄拔千丈峭。

形容逼天真，解后适其要。

藩篱吾未窥，敢议穷阃奥。

