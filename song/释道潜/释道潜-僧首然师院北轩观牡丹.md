# 僧首然师院北轩观牡丹

**作者**: 释道潜

## 诗词内容

鸟声鸣春春渐融，千花万草争春工。

纷纷桃李自缭乱，牡丹得体能从容。

雕栏玉砌升晓日，轻烟薄雾初冥蒙。

深红浅紫忽烂熳，如以蜀锦罗庭中。

姚黄贵极未易睹，绿叶遮护藏深丛。

露华膏沐披正色，肯事夭冶分纤秾。

从来品目压天下，百卉羞涩莫敢同。

清浄老禅根道妙，即此幻色谈真空。

上人封植匪玩好，庶敬先烈存遗风。

遨芳公子应未耳，且乐樽俎怡歌锺。

