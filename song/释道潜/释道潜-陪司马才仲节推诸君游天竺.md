# 陪司马才仲节推诸君游天竺

**作者**: 释道潜

## 诗词内容

西郊久不雨，草木无余青。

薄云弄秋晖，山色时晦冥。

超然五词客，文采披华星。

联翩过吾庐，车盖纷满庭。

相携访灵鹫，细路通岩扃。

攀翻幽桂丛，衣襟袭芳馨。

绝境异人世，吾诗岂能名。

诸豪追邺下，妙语逾琼英。

愿言一挥写，乐事良难并。

高空堕海日，归骖尚能停。

