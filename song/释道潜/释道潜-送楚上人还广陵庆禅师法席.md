# 送楚上人还广陵庆禅师法席

**作者**: 释道潜

## 诗词内容

吾乡少年多龌龊，投老家山犹恋着。

何异醯鸡舞瓮天，肯信十方无壁落。

羡君壮怀慕远举，万里云山行荦确。

荆江洞庭虚浩渺，敛裓浮杯心自若。

去年腊月过湓城，聆我幽修卧云壑。

朅来相从慰契阔，笑语逸发惊猿鹤。

春风又复卷征衣，问子东去将何为。

广陵城西古佛刹，中有老禅吾所师。

当年与君共伏役，妙道仿佛窥藩篱。

别来星霜叹已久，夜梦往往神魂驰。

真金虽已出顽矿，锻炼岂厌增钳锤。

纵横法缚断除尽，了了方为狮子儿。

