# 次韵法真禅师送曾敬之宣德昆仲

**作者**: 释道潜

## 诗词内容

昔与乃翁相遇年，始知有子生且贤。

尔来双干已争秀，屹屹欲上参高天。

昨朝较蓺偶不售，他日奏赋闻甘泉。

方今庙堂喜人物，收拾万汇归陶甄。

袅蹄麟趾终一出，辉映左右无余妍。

肯学孟生夸得意，一日走遍春风前。

嗟余投老隠岩谷，形若槁木心灰然。

扁舟追子仅千里，仿佛夜梦遥相传。

西湖风物行岁晏，归赋梅花趁腊先。

