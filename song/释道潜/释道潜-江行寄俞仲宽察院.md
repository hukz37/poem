# 江行寄俞仲宽察院

**作者**: 释道潜

## 诗词内容

潮回沙浦寒，月落山未晓。

驾言江上行，行远心亦悄。

茅屋两三家，鸡声闻缥缈。

轻风飐垂杨，芳枝何袅袅。

上有双鸣禽，下有蕙兰草。

蒸蒸物已繁，灼灼花更好。

时见頳尾鳞，跳波泳纹藻。

即事起幽情，情含结怀抱。

故交如参辰，咫尺旷烟岛。

红日已三竿，回辕白沙道。

但闻萧苇间，挐音飞杳杳。

