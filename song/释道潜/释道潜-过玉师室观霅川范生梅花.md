# 过玉师室观霅川范生梅花

**作者**: 释道潜

## 诗词内容

桃李韵粗俗，江梅清独妍。

幽姿有时睹，如揖姑射仙。

从来丹青手，默数三四贤。

徐熙擅江左，赵子名西川。

中间复谁何，绝特推老边。

风流迨兹泯，范子俄超然。

迺知苕霅胜，秀气常回旋。

斯人非画师，势利不可镌。

兴来即挥毫，游戏三昧前。

一枝岂易得，答子能拳拳。

横斜有余态，肌粉含霏烟。

我来玩几席，叹赏徒留连。

恨无处士诗，二妙相并传。

