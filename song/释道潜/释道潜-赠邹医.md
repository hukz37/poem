# 赠邹医

**作者**: 释道潜

## 诗词内容

君不见宋清市药长安西，众工就取资刀圭。

疮疡疾病一皆往，所应不必黄金赍。

度未能酬辄焚券，耻学庸生忧噬脐。

人人德清莫肯负，日获远利丰子妻。

公侯馈遗日相属，螘食华衣乘𫘝𫘨。

罗池神人为作传，至今名誉横云霓。

邹君业医世淮海，泻盛补衰知径蹊。

玉函金匮恣探讨，拏以自副能不迷。

顷年西游抵京室，达官贵吏争品题。

归来乡县颇萧瑟，湖水粘云芳草萋。

怜余寝瘵古佛刹，每辱珍剂相扶携。

倾囊倒橐愿为赠，唯有圆蒲并杖藜。

君闻掉头不我顾，止索诗句光衡圭。

夜披陈编见清事，重嗟此道今如泥。

君诚有意嗣前躅，箧笥不忧无锦绨。

