# 送王彦龄承务还河内

**作者**: 释道潜

## 诗词内容

武陵王郎高韵度，鞍马四方无定住。

眼逢泉石便吟哦，咳唾珠玑不论数。

我亦悠悠事不羁，浪萍风梗随安之。

少室山前古兰若，邂逅便与同襟期。

兴来岸帻一长啸，清声激越穿云峤。

竹林故事独未泯，人物如君亦高调。

秋风猎猎促鸣蝉，归路千山入马鞭。

白袍乌袖宜图画，不羡襄阳孟浩然。

