# 次韵黄子理宣德田居四时  其四

**作者**: 释道潜

## 诗词内容

朔吹鸣高林，回塘冰已结。

牛羊卧茅屋，原野暗飞雪。

壮男臂雕弓，短后事田猎。

饥鹰一号呼，荒径洒毛血。

归来夸意气，邻舍呼饮啜。

明朝过南山，更欲穷窟穴。

寒炉然豆萁，光焰时起灭。

布被拥娇儿，从渠踏里裂。

老翁寝不寐，展转念鹅鸭。

篱落易穿窬，狐狸恐惊发。

