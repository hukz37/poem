# 哭少游学士  其二

**作者**: 释道潜

## 诗词内容

念子少年日，豪气吞九州。

读书知穾奥，游刃无全牛。

当时所献策，考致第一流。

论高追贾谊，气胜凌马周。

胜理非空文，灼可资庙谋。

危根易摇动，谓子不好修。

呜呼一齐人，柰彼众楚咻。

孔门余四科，士岂一律求。

区区事屠钓，崛起为公侯。

数奇信有命，君亦忘怨尤。

平生所著书，字字铿琳球。

子道决不泯，千载传芳猷。

