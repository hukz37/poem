# 秋日西园  其一

**作者**: 释道潜

## 诗词内容

日月更代显，光华难并留。

昔人尚行乐，俯仰无暂休。

平居得君子，出处常相求。

良辰援余臂，共作西园游。

极目瞰平野，缅然见苍洲。

千林澹霁色，万韵生凉秋。

露华漙菊英，蔼蔼香可揉。

参差间畦垅，芋栗森相俦。

绿蔓无芳姿，碧花茂牵牛。

低回瞩篱落，树影环清流。

赏物志已谐，何用登蓬丘。

