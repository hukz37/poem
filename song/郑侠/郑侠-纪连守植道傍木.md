# 纪连守植道傍木

**作者**: 郑侠

## 诗词内容

道傍木，夹道参参如合屋。

种之毫末成合抱，太守慈仁辅生育。

古来善政盖有数，道路开通亦其目。

芟除翳秽平险阻，坚固桥梁便舻舳。

何为万柯随曲直，化此长龙被崖谷。

由吾太守爱民深，孜孜利民惟不足。

以为烈日长道难，加兹岭外炎暑酷。

黄茅欎蒸之烈气，重岚固结之浓毒。

不得清阴萦且纡，何处憩息而踯躅。

令如源泉下斯行，长原太山秀可掬。

桐榕枫果随所遇，惟其茂密佳荫速。

何公之心父母心，后人当如子孙续。

勿剪勿拜勿拗𣃁，蠧朽便可添新绿。

