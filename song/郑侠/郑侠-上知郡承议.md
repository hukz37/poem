# 上知郡承议

**作者**: 郑侠

## 诗词内容

至乐之性长自余，世物莫得而榛芜。

阴阳变化在舒惨，千里岂足劳建除。

忆昔僣侈擅一隅，琼宫贝阙妆金珠。

穷奢极靡相倾夺，所不可道矧可书。

天清地宁圣神出，荡荡一化浑太虗。

颓基故址尽荒草，往往狐兔来争居。

鱼书虎符若邮传，几人到此图安舒。

谭公贤明大国后，宝璞岂肯雕璠玙。

拂除荒秽出夷旷，茨茅墩瓦从古初。

璧书齐丘俭化论，譬如论海先河渠。

千古兴亡一端梦，逍遥巾氅日裕如。

有客登亭见施设，笑杀琐琐夸瀛壶。

