# 次韵种道行衙赏莲花

**作者**: 郑侠

## 诗词内容

城中势利如聚蛙，聒聒鼓闹穷两衙。

忽闻携樽命真赏，如见地涌金莲花。

况兹危亭跨高爽，极目四顾穷天涯。

红蕖缭遶几数亩，盛妆翠盖相撑拏。

舆肩不换足已到，咫尺异彼穷幽遐。

居之自可换凡骨，不必饮露餐朝霞。

堂堂露衢不户牖，非此非彼无追赊。

幸时有酒共酩酊，不尔一啜先春茶。

楸枰小小较胜负，往往笑语成讙哗。

归来清风恐飘帽，月影已向西楼斜。

长舒两脚就枕簟，一觉已听清晨笳。

