# 教子孙读书

**作者**: 郑侠

## 诗词内容

水在盘盂中，可以鉴毛髪。

盘盂若动揺，星日亦不察。

镜在台架上，可以照颜面。

台架若动揺，眉目不可辨。

精神在人身，水镜为拟伦。

身定则神凝，明于乌兔轮。

是以学道者，要先安其身。

坐欲安如山，行若畏动尘。

目不妄动视，口不妄谈论。

俨然望而畏，暴慢不得亲。

淡然虗而一，志虑则不分。

眼见口即诵，耳识潜自闻。

神焉黙省记，如口味甘珍。

一遍胜十遍，不令人艰辛。

