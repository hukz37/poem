# 将至广州用过韵寄迈迨二子

**作者**: 苏轼

## 诗词内容

皇天遣出家，临老乃学道。

北归为儿子，破戒堪一笑。

披云见天眼，回首失海潦。

蛮唱与黎歌，余音犹杳杳。

大儿收众稚，四岁守孤峤。

次子病学医，三折乃粗晓。

小儿耕且养，得暇为书绕。

我亦困诗酒，去道愈茫渺。

纷纷何时定，所至皆可老。

莫为柳仪曹，诗书教氓獠。

亦莫事登陟，溪山有何好。

安居与我游，闭户浄洒扫。

