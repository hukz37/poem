# 张近几仲有龙尾子石砚以铜剑易之

**作者**: 苏轼

## 诗词内容

我家铜剑如赤蛇，君家石砚苍璧椭而漥。

君持我剑向何许，大明宫里玉佩鸣冲牙。

我得君砚亦安用，雪堂窗下尔雅笺虫虾。

二物与人初不异，飘落高下随风花。

蒯缑玉具皆外物，视草草玄无等差。

君不见秦赵城易璧，指图睨柱相矜夸。

又不见二生妾换马，骄鸣啜泣思其家。

不如无情两相与，永以为好譬之桃李与琼华。

