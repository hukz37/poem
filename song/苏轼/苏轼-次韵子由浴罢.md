# 次韵子由浴罢

**作者**: 苏轼

## 诗词内容

理发千梳浄，风晞胜汤沐。

闭息万窍通，雾散名干浴。

颓然语默丧，静见天地复。

时令具薪水，漫欲濯腰腹。

陶匠不可求，盆斛何由足。

老鸡卧粪土，振羽双瞑目。

倦马{马展}风沙，奋鬣一喷玉。

垢浄各殊性，快惬聊自沃。

云母透蜀纱，琉璃莹蕲竹。

稍能梦中觉，渐使生处熟。

楞严在床头，妙偈时仰读。

返流归照性，独立遗所瞩。

未知仰山禅，已就季主卜。

安心会自得，助长毋相督。

