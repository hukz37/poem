# 记所见开元寺吴道子画佛灭度以答子由题画文殊普贤

**作者**: 苏轼

## 诗词内容

西方真人谁所见，衣被七宝从双狻。

当时修道颇辛苦，柳生两肘乌巢肩。

初如蒙蒙隠山玉，渐如濯濯出水莲。

道成一旦就空灭，奔会四海悲人天。

翔禽哀响动林谷，兽鬼踯躅泪迸泉。

庞眉深目彼谁子，绕床弹指性自圆。

隠如寒月堕清昼，空有孤光留故躔。

春游古寺拂尘壁，遗像久此霾香烟。

画师不复写姓名，皆云道子口所传。

纵横固已蔑孙邓，有如巨鳄吞小鲜。

来诗所夸孰与此，安得携挂其傍观。

