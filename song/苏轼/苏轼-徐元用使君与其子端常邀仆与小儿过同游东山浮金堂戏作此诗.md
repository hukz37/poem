# 徐元用使君与其子端常邀仆与小儿过同游东山浮金堂戏作此诗

**作者**: 苏轼

## 诗词内容

昔与徐使君，共赏钱塘春。

爱此小天竺，时来中圣人。

松如迁客老，酒似使君醇。

系舟藤城下，弄月镡江滨。

江月夜夜好，山云朝朝新。

使君有令子，真是石麒麟。

我子乃散材，有如木轮囷。

二老白接{罒离}，两郎乌角巾。

醉卧松下石，扶归江上津。

浮桥半没水，揭此碧鳞鳞。

