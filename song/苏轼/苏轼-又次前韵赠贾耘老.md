# 又次前韵赠贾耘老

**作者**: 苏轼

## 诗词内容

具区吞灭三州界，浩浩汤汤纳千派。

从来不着万斛船，一叶渔舟恣奔快。

仙坛古洞不可到，空听余澜鸣湃湃。

今朝偶上法华岭，纵观始觉人寰隘。

山头卧碣吊孤冢，下有至人僵不坏。

空余白棘网秋虫，无复青莲出幽怪。

我来徙倚长松下，欲掘茯苓亲洗晒。

闻道山中富奇药，往往灵芝杂葵薤。

诗人空腹待黄精，生事只看长柄械。

今年大熟期一饱，食叶微虫直癣疥。

白花半落紫穟香，攘臂欲助磨镰铩。

安得山泉变春酒，与子一洗寻常债。

