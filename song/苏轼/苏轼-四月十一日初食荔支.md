# 四月十一日初食荔支

**作者**: 苏轼

## 诗词内容

南村诸杨北村卢，白华青叶冬不枯。

垂黄缀紫烟雨里，特与荔子为先驱。

海山仙人绛罗襦，红纱中单白玉肤。

不须更待妃子笑，风骨自是倾城姝。

不知天公有意无，遣此尤物生海隅。

云山得伴松桧老，霜雪自困樝梨麤。

先生洗盏酌桂醑，冰盘荐此頳虬珠。

似开江鳐斫玉柱，更洗河豚烹腹腴。

我生涉世本为口，一官久已轻莼鲈。

人间何者非梦幻，南来万里真良图。

