# 次韵赵景贶督两欧阳诗破陈酒戒

**作者**: 苏轼

## 诗词内容

商也哀未忘，岁月忽已秋。

祥琴虽未调，余悲不敢留。

矧此乃韵语，未入金石流。

羲之生五子，总角出银钩。

吾家有二许，下笔两不休。

君言不能诗，此语人信不。

千锺斯为尧，百榼斯为丘。

陋矣陶士衡，当以大白浮。

酒中那有失，醉则不惊鸥。

明当罚二子，已洗两玉舟。

