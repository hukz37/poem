# 上巳日与二子迨过游涂山荆山记所见

**作者**: 苏轼

## 诗词内容

此生终安归，还轸天下半。

朅来乘樏庙，复作微禹叹。

从祀及彼呱，像设偶此粲。

秦祖当侑坐，夏郊亦荐祼。

可怜淮海人，尚记弧矢旦。

荆山碧相照，楚水清可乱。

刖人有余坑，美石肖温瓒。

龟泉木杪出，牛乳石池漫。

小儿强好古，侍史笑流汗。

归时蝙蝠飞，炬火记远岸。

