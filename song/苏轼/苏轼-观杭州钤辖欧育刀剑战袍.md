# 观杭州钤辖欧育刀剑战袍

**作者**: 苏轼

## 诗词内容

青绫衲衫暖衬甲，红线勒帛光遶胁。

秃襟小袖雕鹘盘，大刀长剑龙蛇柙。

两军鼓噪屋瓦坠，红尘白羽纷相杂。

将军恩重此身轻，笑履锋铓如一插。

书生只肯坐帷幄，谈笑毫端弄生杀。

叫呼击鼓催上竿，猛士应怜小儿黠。

试问黄河夜偷渡，掠面惊沙寒霎霎。

何如大舰日高眠，一枕清风梦苕霅。

