# 书林逋诗后

**作者**: 苏轼

## 诗词内容

吴侬生长湖山曲，呼吸湖光饮山绿。

不论世外隠君子，佣奴贩妇皆冰玉。

先生可是绝俗人，神清骨冷无由俗。

我不识君曾梦见，瞳子了然光可烛。

遗篇妙字处处有，步遶西湖看不足。

诗如东野不言寒，书似留台差少肉。

平生高节已难继，将死微言犹可录。

自言不作封禅书，更肯悲吟白头曲。

我笑吴人不好事，好作祠堂傍修竹。

不然配食水仙王，一盏寒泉荐秋菊。

