# 去年秋偶游宝山上方入一小院阒然无人有一僧隠几低头读书与之语漠然不甚对问其邻之僧曰此云阇黎也不出十五年矣今年六月自常润还复至其室则死葬数月矣作诗题其壁

**作者**: 苏轼

## 诗词内容

云师来宝山，一住十五秋。

读书常闭户，客至不举头。

去年造其室，清坐忘百忧。

我初无言说，师亦无对酬。

今来复扣门，空房但飕飗。

云已灭无余，薪尽火不留。

却疑此室中，尝有斯人不。

所遇孰非梦，事过吾何求。

