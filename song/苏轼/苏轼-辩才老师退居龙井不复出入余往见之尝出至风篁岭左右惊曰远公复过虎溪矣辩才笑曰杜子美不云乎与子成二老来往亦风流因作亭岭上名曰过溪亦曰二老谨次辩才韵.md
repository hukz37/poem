# 辩才老师退居龙井不复出入余往见之尝出至风篁岭左右惊曰远公复过虎溪矣辩才笑曰杜子美不云乎与子成二老来往亦风流因作亭岭上名曰过溪亦曰二老谨次辩才韵

**作者**: 苏轼

## 诗词内容

日月转双毂，古今同一丘。

惟此鹤骨老，凛然不知秋。

去住两无碍，人天争挽留。

去如龙出山，雷雨卷潭湫。

来如珠还浦，鱼鳖争骈头。

此生暂寄寓，常恐名实浮。

我比陶令愧，师为远公优。

送我还过溪，溪水当逆流。

聊使此山人，永记二老游。

大千在掌握，宁有别离忧。

