# 秦少游梦发殡而葬之者云是刘发之柩是岁发首荐秦以诗贺之刘泾亦作因次其韵

**作者**: 苏轼

## 诗词内容

君看三代士执雉，本以杀身为小补。

居官死职士死绥，梦尸得官真古语。

五行胜己斯为官，官如草木吾如土。

仕而未禄犹宾客，待以纯臣盖非古。

馈焉曰献称寡君，岂比公卿相尔汝。

世衰道微士失已，得丧悲欢反其故。

草袍芦棰相妩媚，饮食嬉游事群聚。

曲江船舫月灯球，是谓舞殡而歌墓。

看花走马到东野，余子纷纷何足数。

二生年少两豪逸，诗酒不知轩冕苦。

故令将仕梦发棺，劝子勿为官所腐。

涂车刍灵皆假设，着眼细看君勿误。

时来聊复一飞鸣，进隠不须烦伍举。

