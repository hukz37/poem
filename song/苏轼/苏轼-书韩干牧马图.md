# 书韩干牧马图

**作者**: 苏轼

## 诗词内容

南山之下，汧渭之间，想见开元天宝年。

八坊分屯隘秦川，四十万匹如云烟。

骓駓骃骆骊骝𫘪，白鱼赤兔骍皇{干木=马}。

龙颅凤颈狞且妍，奇姿逸德隠驽顽。

碧眼胡儿手足鲜，岁时剪刷供帝闲。

柘袍临池侍三千，红妆照日光流渊。

楼下玉螭吐清寒，往来蹙踏生飞湍。

众工舐笔和朱铅，先生曹霸弟子韩。

厩马多肉尻脽圆，肉中画骨夸尤难，金羁玉勒绣罗鞍。

鞭棰刻烙伤天全，不如此图近自然。

平沙细草荒芊绵，惊鸿脱兔争后先。

王良挟策飞上天，何必俯首服短辕。

