# 送孙勉

**作者**: 苏轼

## 诗词内容

昔年罢东武，曾过北海县。

白河翻雪浪，黄土如蒸面。

桑麻冠东方，一熟天下贱。

是时累饥馑，常苦盗贼变。

每怜追胥官，野宿风裂面。

君为淮南秀，文采照金殿。

胡为事奔走，投笔腰羽箭。

更被髯将军，豪篇来督战。

亲程三郡士，玉石不能衒。

欲知君得人，失者亦称善。

君才无不可，要使经百炼。

吾诗堪咀嚼，聊送别酒咽。

