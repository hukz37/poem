# 顷年杨康功使高丽还奏乞立海神庙于板桥仆嫌其地湫隘移书使迁之文登因古庙而新之杨竟不从不知定国何从见此书作诗称道不已仆不能记其云何也次韵答之

**作者**: 苏轼

## 诗词内容

退之仙人也，游戏于斯文。

谈笑出奇伟，鼓舞南海神。

顷者三韩使，几为蛟鳄吞。

归来筑祠宇，要使百贾奔。

我欲迁其庙，下数浮空群。

移书竟不从，信非磊落人。

公胡为拳拳，系此空中云。

作诗颂其美，何异刻剑痕。

我今已括囊，象在六四坤。

