# 上巳日与二三子携酒出游随所见辄作数句明日集之为诗故辞无伦次

**作者**: 苏轼

## 诗词内容

薄云霏霏不成雨，杖藜晓入千花坞。

柯丘海棠吾有诗，独笑深林谁敢侮。

三杯卯酒人径醉，一枕春眠日亭午。

竹间老人不读书，留我闭门谁教汝。

出檐藂枳十围大，写真素壁千蛟舞。

东坡作塘今几尺，携酒一劳农工苦。

却寻流水出东门，坏垣古堑花无主。

卧开桃李为谁妍，对立䴔䴖相媚妩。

开樽藉草劝行路，不惜春衫污泥土。

褰裳共过春草亭，扣门却入韩家圃。

辘轳绳断井深碧，秋千挂索人何所。

映帘空复小桃枝，乞浆不见譍门女。

南上古台临断岸，雪阵翻空迷仰俯。

故人馈我玉叶羹，水冷烟消谁为煮。

崎岖束缊下荒径，娅姹隔花闻好语。

更随落景尽余樽，却傍孤城得僧宇。

主人劝我洗足眠，倒床不必闻钟鼓。

明朝门外泥一尺，始悟三更雨如许。

平生所向无一遂，兹游何事天不阻。

固知我友不终穷，岂弟君子神所予。

