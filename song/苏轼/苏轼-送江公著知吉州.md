# 送江公著知吉州

**作者**: 苏轼

## 诗词内容

三吴行尽千山水，犹道桐庐更清美。

岂惟浊世隠狂奴，时平亦出佳公子。

初冠惠文读城旦，晚入奉常陪剑履。

方将华省起弹冠，忽忆钓台归洗耳。

未应良木弃大匠，要使名驹试千里。

奉亲官舍当有择，得郡江南差可喜。

白粲连樯一万艘，红妆执乐三千指。

簿书期会得余闲，亦念人生行乐耳。

