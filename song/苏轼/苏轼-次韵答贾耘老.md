# 次韵答贾耘老

**作者**: 苏轼

## 诗词内容

五年一梦南司州，饥寒疾病为子忧。

东来六月井无水，仰看古堰横奔牛。

平生管鲍子知我，今日陈蔡谁从丘。

夜航争渡泥水涩，牵挽直欲来瓜洲。

自言嗜酒得风痹，故乡不敢居温柔。

定将泛爱救沟壑，衰病不复从前乐。

今年太守真卧龙，笑语炎天出冰雹。

时低九尺苍须髯，过我三间小池阁。

故人改观争来贺，小儿不信犹疑错。

为君置酒饮且哦，草间秋虫亦能歌。

可怜老骥真老矣，无心更秣天山禾。

