# 孙莘老求墨妙亭诗

**作者**: 苏轼

## 诗词内容

兰亭茧纸入昭陵，世间遗迹犹龙腾。

颜公变法出新意，细筋入骨如秋鹰。

徐家父子亦秀绝，字外出力中藏棱。

峄山传刻典刑在，千载笔法留阳冰。

杜陵评书贵瘦硬，此论未公吾不凭。

短长肥瘦各有态，玉环飞燕谁敢憎。

吴兴太守真好古，购买断缺挥缣缯。

龟趺入座螭隠壁，空斋昼静闻登登。

奇踪散出走吴越，胜事传说夸友朋。

书来乞诗要自写，为把栗尾书溪藤。

后来视今犹视昔，过眼百世如风灯。

他年刘郎忆贺监，还道同时须服膺。

