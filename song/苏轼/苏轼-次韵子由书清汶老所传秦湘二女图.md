# 次韵子由书清汶老所传秦湘二女图

**作者**: 苏轼

## 诗词内容

春风消冰失瑶玉，我本无身安有触。

羊生得妇如得风，握手一笑未为辱。

先生室中无天游，珮环何处鸣风瓯。

随魔未必皆魔女，但与分灯遣归去。

胡为写真传世人，更要维摩一转语。

丹元茅茨祇三间，太极老人时往还。

检点凡心早除拂，方平神鞭常使物。

