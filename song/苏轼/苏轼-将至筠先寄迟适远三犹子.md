# 将至筠先寄迟适远三犹子

**作者**: 苏轼

## 诗词内容

露宿风餐六百里，明朝饮马南江水。

未见丰盈犀角儿，先逢玉雪王郎子。

对床欲作连夜语，念汝还须戴星起。

夜来梦见小於菟，犹是髧髦垂两耳。

忆过济南春未动，三子出迎残雪里。

我时移守古河东，酒肉淋漓浑舍喜。

而今憔悴一羸马，逆旅担夫相汝尔。

出城见我定惊嗟，身健穷愁不须耻。

我为乃翁留十日，掣电一欢何足恃。

惟当火急作新诗，一醉两翁胜酒美。

