# 王晋卿示诗欲夺海石钱穆父王仲至蒋颖叔皆次韵穆至二公以为不可许独颖叔不然今日颖叔见访亲睹此石之妙遂悔前语仆以为晋卿岂可终闭不予者若能以韩干二散马易之者盖可许也复次前韵

**作者**: 苏轼

## 诗词内容

相如有家山，缥缈在眉绿。

谁云千里远，寄此一颦足。

平生锦绣肠，早岁藜苋腹。

从教四壁空，未遣两峰蹙。

吾今况衰病，义不忘樵牧。

逝将仇池石，归溯岷山渎。

守子不贪宝，完我无瑕玉。

故人诗相戒，妙语予所伏。

一篇独异论，三占从两卜。

君家画可数，天骥纷相逐。

风鬃掠原野，电尾捎涧谷。

君如许相易，是亦我所欲。

今朝安西守，来听阳关曲。

劝我留此峰，他日来不速。

