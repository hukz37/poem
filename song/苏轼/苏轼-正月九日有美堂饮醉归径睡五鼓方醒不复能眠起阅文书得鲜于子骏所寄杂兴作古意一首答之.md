# 正月九日有美堂饮醉归径睡五鼓方醒不复能眠起阅文书得鲜于子骏所寄杂兴作古意一首答之

**作者**: 苏轼

## 诗词内容

众人事纷扰，志士独悄悄。

何意琵琶弦，常遭腰鼓闹。

三杯忘万虑，醒后还皎皎。

有如辘轳索，已脱重萦绕。

家人自约饬，始慕陈妇孝。

可怜原巨先，放荡今谁吊。

平生嗜羊炙，识味肯轻饱。

烹蛇啖蛙蛤，颇讶能稍稍。

忧来自不寐，起视天汉渺。

阑干玉绳低，耿耿太白晓。

