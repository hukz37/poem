# 王齐万秀才寓居武昌县刘郎洑正与伍洲相对伍子胥奔吴所从渡江也

**作者**: 苏轼

## 诗词内容

君家稻田冠西蜀，捣玉扬珠三万斛。

塞江流柹起书楼，碧瓦朱栏照山谷。

倾家取乐不论命，散尽黄金如转烛。

惟余旧书一百车，方舟载入荆江曲。

江上青山亦何有，伍洲遥望刘郎薮。

明朝寒食当过君，请杀耕牛压私酒。

与君饮酒细论文，酒酣访古江之𣸣。

仲谋公瑾不须吊，一酹波神英烈君。

