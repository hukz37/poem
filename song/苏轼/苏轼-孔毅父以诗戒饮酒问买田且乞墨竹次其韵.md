# 孔毅父以诗戒饮酒问买田且乞墨竹次其韵

**作者**: 苏轼

## 诗词内容

酒中真复有何好，孟生虽贤未闻道。

醉时万虑一埽空，醒后纷纷如宿草。

十年揩洗见真妄，石女无儿焦谷槁。

此身何异贮酒瓶，满辄予人空自倒。

武昌痛饮岂吾意，性不违人遭客恼。

君家长松十亩阴，借我一庵聊洗心。

我田方寸耕不尽，何用百顷糜千金。

枕书睡熟呼不起，好学怜君工杂拟。

且将墨竹换新诗，润色何须待东里。

