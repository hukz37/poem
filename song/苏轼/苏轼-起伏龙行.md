# 起伏龙行

**作者**: 苏轼

## 诗词内容

何年白竹千钧弩，射杀南山雪毛虎。

至今颅骨带霜牙，尚作四海毛虫祖。

东方久旱千里赤，三月行人口生土。

碧潭近在古城东，神物所蟠谁敢侮。

上敧苍石拥巌窦，下应清河通水府。

眼光作电走金蛇，鼻息为云擢烟缕。

当年负图传帝命，左右羲轩诏神禹。

尔来怀宝但贪眠，满腹雷霆喑不吐。

赤龙白虎战明日，倒卷黄河作飞雨。

嗟我岂乐鬬两雄，有事径须烦一怒。

