# 云师无著自金陵来见予广陵且遗予支遁鹰马图将归以诗送之且还其画

**作者**: 苏轼

## 诗词内容

道人自嫌三世将，弃家十年今始壮。

玉骨犹寒富贵余，漆瞳已照人天上。

去年相见古长干，众中矫矫如翔鸾。

今年过我竹西寺，病瘦已作霜松寒。

朱颜不办供岁月，风中蒿火汤中雪。

好问君家黄面翁，乞得摩尼照生灭。

莫学王郎与支遁，臂鹰走马怜神骏。

还君画图君自收，不如木人骑土牛。

