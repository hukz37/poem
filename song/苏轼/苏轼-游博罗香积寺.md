# 游博罗香积寺

**作者**: 苏轼

## 诗词内容

二年流落蛙鱼乡，朝来喜见麦吐芒。

东风摇波舞浄绿，初日泫露酣娇黄。

汪汪春泥已没膝，剡剡秋谷初分秧。

谁言万里出无友，见此二美喜欲狂。

三山屏拥僧舍小，一溪雷转松阴凉。

要令水力供臼磨，与相地脉增堤防。

霏霏落雪看收面，隠隠叠鼓闻舂糠。

散流一啜云子白，炊裂十字琼肌香。

岂惟牢丸荐古味，要使真一流天浆。

诗成捧腹便绝倒，书生说食真膏肓。

