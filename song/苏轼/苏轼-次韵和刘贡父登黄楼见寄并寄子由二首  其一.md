# 次韵和刘贡父登黄楼见寄并寄子由二首  其一

**作者**: 苏轼

## 诗词内容

青派连淮上，黄楼冠海隅。

此诗尤伟丽，夫子计魁梧。

世俗轻瑚琏，巾箱袭武夫。

坐令乘传遽，奔走为储须。

邂逅我已失，登临谁与俱。

贫贪仓氏粟，身听冶家橅。

会合难前定，归休试后图。

腴田未可买，穷鬼却须呼。

二水何年到，双洪不受舻。

至今清夜梦，飞辔策天吴。

