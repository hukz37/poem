# 梅圣俞诗中有毛长官者今于潜令国华也圣俞没十五年而君犹为令捕蝗至其邑作诗戏之

**作者**: 苏轼

## 诗词内容

诗翁憔悴老一官，厌见苜蓿堆青盘。

归来羞涩对妻子，自比鲇鱼缘竹竿。

今君滞留生二毛，饱听衙鼓眠黄䌷。

更将嘲笑调朋友，人道猕猴骑土牛。

愿君恰似高常侍，暂为小邑仍刺史。

不愿君为孟浩然，却遭明主放还山。

宦游逢此岁年恶，飞蝗来时半天黑。

羡君封境稻如云，蝗自识人人不识。

