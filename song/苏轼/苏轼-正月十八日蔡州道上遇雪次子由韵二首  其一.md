# 正月十八日蔡州道上遇雪次子由韵二首  其一

**作者**: 苏轼

## 诗词内容

兰菊有生意，微阳回寸根。

方忧集暮雪，复喜迎朝暾。

忆我故居室，浮光动南轩。

松竹半倾泻，未数葵与萱。

三径瑶草合，一瓶井花温。

至今行吟处，尚余履舄痕。

一朝出从仕，永愧李仲元。

晚岁益可羞，犯雪方南奔。

山城买废圃，槁叶手自掀。

长使齐安人，指说故侯园。

