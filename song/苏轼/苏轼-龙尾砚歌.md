# 龙尾砚歌

**作者**: 苏轼

## 诗词内容

黄琮白琥天不惜，顾恐贪夫死怀璧。

君看龙尾岂石材，玉德金声寓于石。

与天作石来几时，与人作砚初不辞。

诗成鲍谢石何与，笔落锺王砚不知。

锦茵玉匣俱尘垢，𢭏练支床亦何有。

况瞋苏子凤咮铭，戏语相嘲作牛后。

碧天照水风吹云，明窗大几清无尘。

我生天地一闲物，苏子亦是支离人。

麤言细语都不择，春蚓秋蛇随意画。

愿从苏子老东坡，仁者不用生分别。

