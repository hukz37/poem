# 作书寄王晋卿忽忆前年寒食北城之游走笔为此诗

**作者**: 苏轼

## 诗词内容

北城寒食烟火微，落花胡蝶作团飞。

王孙出游乐忘归，门前骢马紫金鞿。

吹笙帐底烟霏霏，行人举头谁敢睎。

扣门狂客君不麾，更遣倾城出翠帷。

书生老眼省见稀，画图但觉周昉肥。

别来春物已再菲，西望不见红日围。

何时东山歌采薇，把盏一听金缕衣。

