# 次韵致政张朝奉仍招晚饮

**作者**: 苏轼

## 诗词内容

扫白非黄精，轻身岂胡麻。

怪君仁而寿，未觉生有涯。

曾经丹化米，亲授枣如瓜。

云蒸作雾楷，火灭噀雨巴。

自此养铅鼎，无穷走河车。

至今许玉斧，犹事萼绿华。

我本三生人，畴昔一念差。

前生或草圣，习气余惊蛇。

儒臞谢赤松，佛缚惭丹霞。

时时一篇出，扰扰四座哗。

清诗得可惊，信美辞多夸。

回车入官府，治具随贫家。

萍虀与豆粥，亦可成咄嗟。

