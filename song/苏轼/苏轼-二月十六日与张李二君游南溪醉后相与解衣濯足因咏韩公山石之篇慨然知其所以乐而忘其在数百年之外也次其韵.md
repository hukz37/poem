# 二月十六日与张李二君游南溪醉后相与解衣濯足因咏韩公山石之篇慨然知其所以乐而忘其在数百年之外也次其韵

**作者**: 苏轼

## 诗词内容

终南太白横翠微，自我不见心南飞。

行穿古县并山麓，野水清滑溪鱼肥。

须臾渡溪踏乱石，山光渐近行人稀。

穷探愈好去愈锐，意未满足枵如饥。

忽闻奔泉响巨碓，隠隠百步摇窗扉。

跳波溅沫不可向，散为白雾纷霏霏。

醉中相与弃拘束，顾劝二子解带围。

褰裳试入插两足，飞浪激起冲人衣。

君看麋鹿隠丰草，岂羡玉勒黄金鞿。

人生何以易此乐，天下谁肯从我归。

