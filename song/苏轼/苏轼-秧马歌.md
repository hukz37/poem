# 秧马歌

**作者**: 苏轼

## 诗词内容

春云蒙蒙雨凄凄，春秧欲老翠剡齐。

嗟我妇子行水泥，朝分一垅暮千畦。

腰如箜篌首啄鸡，筋烦骨殆声酸嘶。

我有桐马手自提，头尻轩昂腹胁低。

背如覆瓦去角圭，以我两足为四蹄。

耸踊滑汰如凫鹥，纤纤束藁亦可赍。

何用繁缨与月题，却从畦东走畦西。

山城欲闭闻鼓鼙，忽作的卢跃檀溪。

归来挂壁从高栖，了无刍秣饥不啼。

少壮骑汝逮老黧，何曾蹶轶防颠隮。

锦鞯公子朝金闺，笑我一生蹋牛犁，不知自有木𫘝𫘨。

