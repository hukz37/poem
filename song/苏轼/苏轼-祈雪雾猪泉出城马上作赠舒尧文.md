# 祈雪雾猪泉出城马上作赠舒尧文

**作者**: 苏轼

## 诗词内容

三年走吴越，踏遍千重山。

朝随白云去，暮与栖鸦还。

翩如得木狖，飞步谁能攀。

一为符竹累，坐老敲榜间。

此行亦何事，聊散腰脚顽。

浩荡城西南，乱山如玦环。

山下野人家，桑柘杂榛菅。

岁晏风日暖，人牛相对闲。

薄雪不盖土，麦苗稀可删。

愿君发豪句，嘲诙破天悭。

