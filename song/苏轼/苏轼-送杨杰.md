# 送杨杰

**作者**: 苏轼

## 诗词内容

天门夜上宾出日，万里红波半天赤。

归来平地看跳丸，一点黄金铸秋橘。

太华峰头作重九，天风吹滟黄花酒。

浩歌驰下腰带鞓，醉舞崩崖一挥手。

神游八极万缘虚，下视蚊雷隠污渠。

大千一息八十返，笑厉东海骑鲸鱼。

三韩王子西求法，凿齿弥天两勍敌。

过江风急浪如山，寄语舟人好看客。

