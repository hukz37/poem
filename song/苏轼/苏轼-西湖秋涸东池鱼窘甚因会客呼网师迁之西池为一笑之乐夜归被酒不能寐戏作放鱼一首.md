# 西湖秋涸东池鱼窘甚因会客呼网师迁之西池为一笑之乐夜归被酒不能寐戏作放鱼一首

**作者**: 苏轼

## 诗词内容

东池浮萍半黏块，裂碧跳青出鱼背。

西池秋水尚涵空，舞阔摇深吹荇带。

吾僚有意为迁居，老守纵馋那忍脍。

纵横争看银刀出，瀺灂初惊玉花碎。

但愁数罟损鳞鬣，未信长堤隔涛濑。

濊濊发发须臾间，圉圉洋洋寻丈外。

安知中无蛟龙种，或恐尚有风云会。

明年春水涨西湖，好去相忘渺淮海。

