# 欧阳晦夫遗接{罒离}琴枕戏作此诗谢之

**作者**: 苏轼

## 诗词内容

携儿过岭今七年，晚途更著黎衣冠。

白头穿林要藤帽，赤脚渡水须花缦。

不愁故人惊绝倒，但使俚俗相恬安。

见君合浦如梦寐，挽须握手俱汍澜。

妻缝接{罒离}雾縠细，儿送琴枕冰徽寒。

无弦且寄陶令意，倒载犹作山公看。

我怀汝阴六一老，眉宇秀发如春峦。

羽衣鹤氅古仙伯，岌岌两柱扶霜纨。

至今画像作此服，凛如退之加渥丹。

尔来前辈皆鬼录，我亦带脱巾敧宽。

作诗颇似六一语，往往亦带梅翁酸。

