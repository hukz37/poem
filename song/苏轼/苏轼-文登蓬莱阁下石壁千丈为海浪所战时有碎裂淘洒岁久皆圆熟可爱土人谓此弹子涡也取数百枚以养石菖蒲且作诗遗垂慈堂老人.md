# 文登蓬莱阁下石壁千丈为海浪所战时有碎裂淘洒岁久皆圆熟可爱土人谓此弹子涡也取数百枚以养石菖蒲且作诗遗垂慈堂老人

**作者**: 苏轼

## 诗词内容

蓬莱海上峰，玉立色不改。

孤根捍滔天，云骨有破碎。

阳侯杀廉角，阴火发光彩。

累累弹丸间，琐细成珠琲。

阎浮一沤耳，真妄果安在。

我持此石归，袖中有东海。

垂慈老人眼，俯仰了大块。

置之盆盎中，日与山海对。

明年菖蒲根，连络不可解。

倘有蟠桃生，旦暮犹可待。

