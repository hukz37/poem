# 蔡景繁官舍小阁

**作者**: 苏轼

## 诗词内容

使君不独东南美，典型尚记先君子。

戏嘲王叟短辕车，肯为徐郎书纸尾。

三年弭节江湖上，千首放怀风月里。

手开西阁坐虚明，目浄东溪照清泚。

素琴浊酒容一榻，落霞孤鹜供千里。

大舫何时系门柳，小诗屡欲书窗纸。

文昌新构满鹓鸾，都邑正喧收杞梓。

相逢一醉岂有命，南来寂寞君归矣。

