# 人日猎城南会者十人以身轻一鸟过枪急万人呼为韵得鸟字

**作者**: 苏轼

## 诗词内容

儿童笑使君，忧愠常悄悄。

谁拈白接{罒离}，令跨金騕袅。

东风吹湿雪，手冷怯清晓。

忽发两鸣髇，相趁飞虻小。

放弓一长啸，目送孤鸿矫。

吟诗忘鞭辔，不语头自掉。

归来仍脱粟，盐豉煮芹蓼。

何似雷将军，两眼霜鹘皎。

黑头已为将，百战意未了。

马上倒银瓶，得兔不暇燎。

少年负奇志，蹭蹬百忧绕。

回首英雄人，老死已不少。

青春还一梦，余年真过鸟。

莫上呼鹰台，平生笑刘表。

