# 次韵曹子方龙山真觉院瑞香花

**作者**: 苏轼

## 诗词内容

幽香结浅紫，来自孤云岑。

骨香不自知，色浅意殊深。

移栽青莲宇，遂冠薝卜林。

纫为楚臣珮，散落天女襟。

君持风霜节，耳冷歌笑音。

一逢兰蕙质，稍回铁石心。

置酒要妍暖，养花须晏阴。

及此阴晴间，恐致悭啬霖。

彩云知易散，𫛴{圭鸟}忧先吟。

明朝便陈迹，试着丹青临。

