# 山坡陀行

**作者**: 苏轼

## 诗词内容

山坡陀兮下属江，势崖绝兮游波所荡如颓墙。

松茀律兮百尺，旁枝虬葛藟之。

上不见日兮下可依，吾曳杖兮吾僮以吾之书随。

藐余望兮水中汦，颀然而长者黄冠而羽衣。

澣颐坦腹盘石箕坐兮，山亦有趾安不危，四无人兮可忘饥。

仙人偓佺自言其居瑶之圃，一日一夜飞相往来不可数。

使其开口言兮，岂惟河汉无极惊余心。

默不言兮，蹇昭氏之不鼓琴。

憺将翔兮山海，与日月兮长在。

若有人兮梦中仇池我归路，此非小有兮噫乎何以乐此而不去。

昔余游于葛天兮，身非陶氏犹与偕。

乘渺茫良未果兮，仆夫悲余马怀。

聊逍遥兮容与，晞余发兮兰之渚。

余论世兮千载一人犹并时，余行诘曲兮欲知余者稀。

峨峨洋洋余方乐兮，譬余系舟于水鱼潜鸟举亦不知。

何必每念辄得应余若响，坐有如此兮人子期。

