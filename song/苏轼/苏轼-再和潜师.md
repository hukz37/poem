# 再和潜师

**作者**: 苏轼

## 诗词内容

化工未议苏群槁，先向寒梅一倾倒。

江南无雪春瘴生，为散冰花除热恼。

风清月落无人见，洗妆自趁霜钟早。

惟有飞来双白鹭，玉羽琼枝鬬清好。

吴山道人心似水，眼浄尘空无可埽。

故将妙语寄多情，横机欲试东坡老。

东坡习气除未尽，时复长篇书小草。

且撼长条餐落英，忍饥未拟穷呼昊。

