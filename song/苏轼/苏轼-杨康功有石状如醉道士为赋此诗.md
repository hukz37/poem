# 杨康功有石状如醉道士为赋此诗

**作者**: 苏轼

## 诗词内容

楚山固多猿，青者黠而寿。

化为狂道士，山谷恣腾蹂。

误入华阳洞，窃饮茅君酒。

君命囚巌间，巌石为械杻。

松根络其足，藤蔓缚其肘。

苍苔眯其目，丛棘哽其口。

三年化为石，坚瘦敌琼玖。

无复号云声，空余舞杯手。

樵夫见之笑，抱卖易升斗。

杨公海中仙，世俗那得友。

海边逢姑射，一笑微俯首。

胡不载之归，用此顽且丑。

求诗纪其异，本末得细剖。

吾言岂妄云，得之亡是叟。

