# 九月十五日迩英讲论语终篇赐执政讲读史官燕于东宫又遣中使就赐御书诗各一首臣轼得紫微花绝句其词云丝纶阁下文书静钟鼓楼中刻漏长独坐黄昏谁是伴紫微花对紫微郎翼日各以表谢又进诗一篇臣轼诗云

**作者**: 苏轼

## 诗词内容

绣裳画衮云垂地，不作成王剪桐戏。

日高黄伞下西清，风动槐龙舞交翠。

壁中蠹简今千年，漆书科斗光射天。

诸儒不复忧吻燥，东宫赐酒如流泉。

酒酣复拜千金赐，一纸惊鸾回凤字。

苍颜白发便生光，袖有骊珠三十四。

归来车马已喧阗，争看银钩墨色鲜。

人间一日传万口，喜见云章第一篇。

玉堂昼掩文书静，铃索不摇钟漏永。

莫言弄笔数行书，须信时平由主圣。

犬羊散尽沙漠空，捷烽夜到甘泉宫。

似闻指挥筑上郡，已觉谈笑无西戎。

文思天子师文母，终闭玉关辞马武。

小臣愿对紫微花，试草尺书招赞普。

