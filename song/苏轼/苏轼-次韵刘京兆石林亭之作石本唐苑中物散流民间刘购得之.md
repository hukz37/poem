# 次韵刘京兆石林亭之作石本唐苑中物散流民间刘购得之

**作者**: 苏轼

## 诗词内容

都城日荒废，往事不可还。

惟余古苑石，漂散尚人间。

公来始购蓄，不惮道里艰。

忽从尘埃中，来对冰雪颜。

瘦骨拔凛凛，苍根漱潺潺。

唐人惟奇章，好石古莫攀。

尽令属牛氏，刻凿纷斑斑。

嗟此本何常，聚散实循环。

人失亦人得，要不出区寰。

君看刘李末，不能保河关。

况此百株石，鸿毛于泰山。

但当对石饮，万事付等闲。

