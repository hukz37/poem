# 与叶淳老侯敦夫张秉道同相视新河秉道有诗次韵二首  其二

**作者**: 苏轼

## 诗词内容

荆溪父老愁三害，下斩长蛟本无赖。

平生倔强韩退之，文字犹为鳄鱼戒。

石门之役万金耳，首鼠不为吾已隘。

江湖开塞古有数，两鹄飞来告成坏。

劝农使者非常人，一言已破黎民骇。

上饶使君更超轶，坐睨浮山如累块。

髯张乃我结袜生，诗酒淋漓出狂怪。

我作水衡君作丞，他日归朝同此拜。

