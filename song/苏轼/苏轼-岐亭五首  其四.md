# 岐亭五首  其四

**作者**: 苏轼

## 诗词内容

酸酒如虀汤，甜酒如蜜汁。

三年黄州城，饮酒但饮湿。

我如更拣择，一醉岂易得。

几思压茅柴，禁网日夜急。

西邻推瓮盎，醉倒猪与鸭。

君家大如掌，破屋无遮羃。

何从得此酒，冷面妒君赤。

定应好事人，千石供李白。

为君三日醉，蓬发不暇帻。

夜深欲逾垣，卧想春瓮泣。

君奴亦笑我，鬓齿行秃缺。

三年已四至，岁岁遭恶客。

人生几两屐，莫厌频来集。

