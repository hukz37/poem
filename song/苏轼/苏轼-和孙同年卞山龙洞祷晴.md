# 和孙同年卞山龙洞祷晴

**作者**: 苏轼

## 诗词内容

吴兴连月雨，釜甑生鱼蛙。

往问卞山龙，曷不安厥家。

梯空上巉绝，俯视惊谽谺。

神井涌云盖，阴崖垂藓花。

交流百道泉，赴谷走群蛇。

不知落何处，隠隠如缫车。

我来叩石户，飞鼠翻白鸦。

寄语洞中龙，睡味岂不嘉。

雨师少弭节，雷师亦停挝。

积水得反壑，稻苗出泥沙。

农夫免菜色，龙亦饱豚豭。

看君拥黄䌷，高卧放晚衙。

