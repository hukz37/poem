# 和陶赠羊长史

**作者**: 苏轼

## 诗词内容

我非皇甫谧，门人如挚虞。

不持两鸱酒，肯借一车书。

欲令海外士，观经似鸿都。

结发事文史，俯仰六十逾。

老马不耐放，长鸣思服舆。

故知根尘在，未免病药俱。

念君千里足，历块犹踟蹰。

好学真伯业，比肩可相如。

此书久已熟，救我今荒芜。

顾惭桑榆迫，久厌诗书娱。

奏赋病未能，草玄老更疏。

犹当距杨墨，稍欲惩荆舒。

