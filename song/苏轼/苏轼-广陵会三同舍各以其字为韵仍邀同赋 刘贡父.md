# 广陵会三同舍各以其字为韵仍邀同赋 刘贡父

**作者**: 苏轼

## 诗词内容

去年送刘郎，醉语已惊众。

如今各飘泊，笔砚谁能弄。

我命不在天，羿彀未必中。

作诗聊遣意，老大慵讥讽。

夫子少年时，雄辩轻子贡。

尔来再伤弓，戢翼念前痛。

广陵三日饮，相对恍如梦。

况逢贤主人，白酒泼春瓮。

竹西已挥手，湾口犹屡送。

羡子去安闲，吾邦正喧哄。

