# 岐亭五首  其五

**作者**: 苏轼

## 诗词内容

枯松强钻膏，槁竹欲沥汁。

两穷相值遇，相哀莫相湿。

不知我与君，交游竟何得。

心法幸相语，头然未为急。

愿为穿云鹘，莫作将雏鸭。

我行及初夏，煮酒映疏羃。

故乡在何许，西望千山赤。

兹游定安归，东泛万顷白。

一欢宁复再，起舞花堕帻。

将行出苦语，不用儿女泣。

吾非固多矣，君岂无一缺。

各念别时言，闭户谢众客。

空堂浄扫地，虚白道所集。

