# 和陶神释

**作者**: 苏轼

## 诗词内容

二子本无我，其初因物著。

岂惟老变衰，念念不如故。

知君非金石，安得长托附。

莫从老君言，亦莫用佛语。

仙山与佛国，终恐无是处。

甚欲随陶翁，移家酒中住。

醉醒要有尽，未易逃诸数。

平生逐儿戏，处处余作具。

所至人聚观，指目生毁誉。

如今一弄火，好恶都焚去。

既无负载劳，又无寇攘惧。

仲尼晚乃觉，天下何思虑。

