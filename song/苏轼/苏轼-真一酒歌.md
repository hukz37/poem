# 真一酒歌

**作者**: 苏轼

## 诗词内容

空中细茎插天芒，不生沮泽生陵冈。

涉阅四气更六阳，森然不受螟与蝗。

飞龙御月作秋凉，苍波改色屯云黄。

天旋雷动玉尘香，起溲十裂照坐光。

跏趺牛噍安且详，动摇天关出琼浆。

壬公飞空丁女藏，三伏遇井了不尝。

酿为真一和而庄，三杯俨如侍君王。

湛然寂照非楚狂，终身不入无功乡。

