# 龟山辩才师

**作者**: 苏轼

## 诗词内容

此生念念浮云改，寄语长淮今好在。

故人宴坐虹梁南，新河巧出龟山背。

木鱼呼客振林莽，铁凤横空飞彩绘。

忽惊堂宇变雄深，坐觉风雷生謦欬。

羡师游戏浮沤间，笑我荣枯弹指内。

尝茶看画亦不恶，问法求诗了无碍。

千里孤帆又独来，五年一梦谁相对。

何当来世结香火，永与名山供井硙。

