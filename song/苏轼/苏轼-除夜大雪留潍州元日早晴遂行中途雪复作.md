# 除夜大雪留潍州元日早晴遂行中途雪复作

**作者**: 苏轼

## 诗词内容

除夜雪相留，元日晴相送。

东风吹宿酒，瘦马兀残梦。

葱昽晓光开，旋转余花弄。

下马成野酌，佳哉谁与共。

须臾晚云合，乱洒无缺空。

鹅毛垂马鬃，自怪骑白凤。

三年东方旱，逃户连敧栋。

老农释耒叹，泪入饥肠痛。

春雪虽云晚，春麦犹可种。

敢怨行役劳，助尔歌饭瓮。

