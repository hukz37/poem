# 任师中挽词

**作者**: 苏轼

## 诗词内容

大任刚烈世无有，疾恶如风朱伯厚。

小任温毅老更文，聪明慈爱小冯君。

两任才行不须说，畴昔并友吾先人。

相看半作晨星没，可怜太白配残月。

大任先去冢未干，小任相继呼不还。

强寄一樽生死别，樽中有泪酒应酸。

贵贱贤愚同尽耳，君今不尽缘贤子。

人间得丧了无凭，只有天公终可倚。

