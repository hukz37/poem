# 蒜山松林中可卜居余欲僦其地地属金山故作此诗与金山元长老

**作者**: 苏轼

## 诗词内容

魏王大瓠无人识，种成何翅实五石。

不辞破作两大樽，只忧水浅江湖窄。

我材濩落本无用，虚名惊世终何益。

东方先生好自誉，孟贲子路并为一。

杜陵布衣老且愚，信口自比契与稷。

暮年欲学柳下惠，嗜好酸咸不相入。

金山也是不羁人，早岁闻名晚相得。

我醉而嬉欲仙去，傍人笑倒山谓实。

问我此身何所归，笑指浮休百年宅。

蒜山幸有闲田地，招此无家一房客。

