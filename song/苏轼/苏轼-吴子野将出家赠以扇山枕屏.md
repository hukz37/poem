# 吴子野将出家赠以扇山枕屏

**作者**: 苏轼

## 诗词内容

峨峨扇中山，绝壁信天剖。

谁知大圆镜，衡霍入户牖。

得之老月师，画者一醉叟。

常疑若人胸，自有云梦薮。

千巌在掌握，用舍弹指久。

低昂不自知，恨寄儿女手。

短屏虽曲折，高枕谢奔走。

出家非今日，法水洗无垢。

浮游云释峤，宴坐柳生肘。

忘怀紫翠间，相与到白首。

