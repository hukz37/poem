# 宿临安浄土寺

**作者**: 苏轼

## 诗词内容

鸡鸣发余杭，到寺已亭午。

参禅固未暇，饱食良先务。

平生睡不足，急扫清风宇。

闭门群动息，香篆起烟缕。

觉来烹石泉，紫笋发轻乳。

晚凉沐浴罢，衰发稀可数。

浩歌出门去，暮色入村坞。

微月半隠山，圆荷争泻露。

相携石桥上，夜与故人语。

明朝入山房，石镜炯当路。

昔照熊虎姿，今为猿鸟顾。

废兴何足吊，万古一仰俯。

