# 次韵范淳甫送秦少章

**作者**: 苏轼

## 诗词内容

宿缘在江海，世网如予何。

西来庾公尘，已濯长淮波。

十年淮海人，初见一麦禾。

但欣争讼少，未觉舟车多。

秦郎忽过我，赋诗如卷阿。

句法本黄子，二豪与揩磨。

嗟我久离群，逝将老西河。

后生多名士，欲荐空悲歌。

小范真可人，独肯勤收罗。

瘦马识醁耳，枯桐得云和。

近闻馆李生，病鹤借一柯。

赠行苦说我，妙语慰蹉跎。

西羌已解仇，烽火连朝那。

坐筹付公等，吾将寄潜沱。

