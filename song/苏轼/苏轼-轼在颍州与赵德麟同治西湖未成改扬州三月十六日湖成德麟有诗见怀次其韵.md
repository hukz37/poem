# 轼在颍州与赵德麟同治西湖未成改扬州三月十六日湖成德麟有诗见怀次其韵

**作者**: 苏轼

## 诗词内容

太山秋毫两无穷，钜细本出相形中。

大千起灭一尘里，未觉杭颍谁雌雄。

我在钱塘拓湖渌，大堤士女争昌丰。

六桥横绝天汉上，北山始与南屏通。

忽惊二十五万丈，老葑席卷苍云空。

朅来颍尾弄秋色，一水萦带昭灵宫。

坐思吴越不可到，借君月斧修朣胧。

二十四桥亦何有，换此十顷玻璃风。

雷塘水干禾黍满，宝钗耕出余鸾龙。

明年诗客来吊古，伴我霜夜号秋虫。

