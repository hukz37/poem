# 复次放鱼韵答赵承议陈教授

**作者**: 苏轼

## 诗词内容

扰扰万生同大块，抢榆不羡培风背。

青丘已吞云梦芥，黄河复缭天门带。

长讥韩子隘且陋，一饱鲸鲵何足脍。

东坡也是可怜人，披抉泥沙收细碎。

逝将归休八节滩，又欲往钓七里濑。

正似此鱼逃网中，未与造物游数外。

且将新句调二子，湖上秋高风月会。

为君更唤木肠儿，脚扣两舷歌小海。

