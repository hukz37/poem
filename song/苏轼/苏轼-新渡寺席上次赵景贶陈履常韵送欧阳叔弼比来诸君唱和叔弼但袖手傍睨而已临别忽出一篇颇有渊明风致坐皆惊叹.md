# 新渡寺席上次赵景贶陈履常韵送欧阳叔弼比来诸君唱和叔弼但袖手傍睨而已临别忽出一篇颇有渊明风致坐皆惊叹

**作者**: 苏轼

## 诗词内容

神屠不目全，妙额惟妆半。

更刀乃族庖，倚市必丑悍。

平生魏公筹，忽斲郢人墁。

诗书亦何用，适道须此馆。

多言虽数穷，微中或排难。

子诗如清风，翏翏发将旦。

胡为久闭匿，绮语真自患。

许时笑我痴，隔屋相咏叹。

竟识彦道不，绝叫呼百万。

清朝固多士，人门子皆冠。

莫言清颍水，从此隔河汉。

异时我独来，得鱼杨柳贯。

持归不忍食，尺素解凄断。

中有清圆句，铜丸飞柘弹。

春愁结凌凘，正待一笑泮。

百篇倘寄我，呻吟郑人缓。

