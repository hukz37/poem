# 以双刀遗子由子由有诗次其韵

**作者**: 苏轼

## 诗词内容

宝刀匣不见，但见龙雀环。

何曾斩蛟蛇，亦未切琅玕。

胡为穿窬辈，见之要领寒。

吾刀不汝问，有愧在其肝。

念此力自藏，包之虎皮斑。

湛然如古井，终岁不复澜。

不忧无所用，忧在用者难。

佩之非其人，匣中自长叹。

我老众所易，屡遭非意干。

惟有王玄通，阶庭秀芝兰。

知子后必大，故择刀所便。

屠狗非不用，一岁六七刓。

欲试百炼刚，要须更泥蟠。

作诗铭其背，以待知者看。

