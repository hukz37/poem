# 往在东武与人往反作粲字韵诗四首今黄鲁直亦次韵见寄复和答之

**作者**: 苏轼

## 诗词内容

苻坚破荆州，止获一人半。

中郎老不遇，但喜识元叹。

我今独何幸，文字厌奇玩。

又得天下才，相从百忧散。

阴求我辈人，规作林泉伴。

宁当待垂老，仓卒收一旦。

不见梁伯鸾，空对孟光案。

才难不其然，妇女厕周乱。

世岂无作者，于我如既盥。

独喜诵君诗，咸韶音节缓。

夜光一已多，矧获累累贯。

相思君欲瘦，不往我真懦。

吾侪眷微禄，寒夜把寸炭。

何时定相过，径就我乎馆。

飘然东南去，江水清且暖。

相与访名山，微言师忍粲。

