# 刘壮舆长官是是堂

**作者**: 苏轼

## 诗词内容

闲燕言仁义，是非安可无。

非非义之属，是是仁之徒。

非非近乎讪，是是近乎谀。

当为感麟翁，善恶分锱铢。

抑为阮嗣宗，臧否两含糊。

刘君有家学，三世道益孤。

陈古以刺今，䌷史行天诛。

皎皎大明镜，百陋逢一姝。

鹗立时四顾，何由扰群狐。

作堂名是是，自说行坦途。

孜孜称善人，不善自远徂。

愿君置座右，此语禹所谟。

