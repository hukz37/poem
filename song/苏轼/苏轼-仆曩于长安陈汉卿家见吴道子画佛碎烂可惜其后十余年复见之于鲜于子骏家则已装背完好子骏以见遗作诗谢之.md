# 仆曩于长安陈汉卿家见吴道子画佛碎烂可惜其后十余年复见之于鲜于子骏家则已装背完好子骏以见遗作诗谢之

**作者**: 苏轼

## 诗词内容

贵人金多身复闲，争买书画不计钱。

已将铁石充逸少，更补朱繇为道玄。

烟薰屋漏装玉轴，鹿皮苍璧知谁贤。

吴生画佛本神授，梦中化作飞空仙。

觉来落笔不经意，神妙独到秋毫颠。

昔我长安见此画，叹息至宝空潸然。

素丝断续不忍看，已作蝴蝶飞联翩。

君能收拾为补缀，体质散落嗟神全。

志公仿佛见刀尺，修罗天女犹雄妍。

如观老杜飞鸟句，脱字欲补知无缘。

问君乞得良有意，欲将俗眼为洗湔。

贵人一见定羞怍，锦囊千纸何足捐。

不须更用博麻缕，付与一炬随飞烟。

