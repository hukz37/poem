# 和子由闻子瞻将如终南太平宫溪堂读书

**作者**: 苏轼

## 诗词内容

役名则已勤，徇身则已媮。

我诚愚且拙，身名两无谋。

始者学书判，近亦知问囚。

但知今当为，敢问向所由。

士方其未得，惟以不得忧。

既得又忧失，此心浩难收。

譬如倦行客，中路逢清流。

尘埃虽未脱，暂憩得一漱。

我欲走南涧，春禽始嘤呦。

鞅掌久不决，尔来已徂秋。

桥山日月追，府县烦差抽。

王事谁敢愬，民劳吏宜羞。

中间罹旱暵，欲学唤雨鸠。

千夫挽一木，十步八九休。

渭水涸无泥，菑堰旋插修。

对之食不饱，余事更遑求。

近日秋雨足，公余试新𥬠。

劬劳幸已过，朽钝不任锼。

秋风迫吹帽，西阜可纵游。

聊为一日乐，慰此百年愁。

