# 大雪青州道上有怀东武园亭寄交代孔周翰

**作者**: 苏轼

## 诗词内容

超然台上雪，城郭山川两奇绝。

海风吹碎碧琉璃，时见三山白银阙。

盖公堂前雪，绿窗朱户相明灭。

堂中美人雪争妍，粲然一笑玉齿颊。

就中山堂雪更奇，青松怪石乱琼丝。

惟有使君游不归，五更马上愁敛眉。

君不是淮西李侍中，夜入蔡州缚取吴元济。

又不是襄阳孟浩然，长安道上骑馿吟雪诗。

何当闭门饮美酒，无人毁誉河东守。

