# 叔弼云履常不饮故不作诗劝履常饮

**作者**: 苏轼

## 诗词内容

我本畏酒人，临觞未尝诉。

平生坐诗穷，得句忍不吐。

吐酒茹好诗，肝胃生滓污。

用此较得丧，天岂不足付。

吾侪非二物，岁月谁与度。

悄然得长愁，为计已大误。

二欧非无诗，恨子不饮故。

强为釂一酌，将非作愁具。

成言如皎日，援笔当自赋。

他年五君咏，山王一时数。

