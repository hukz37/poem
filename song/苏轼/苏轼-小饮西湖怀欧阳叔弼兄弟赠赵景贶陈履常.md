# 小饮西湖怀欧阳叔弼兄弟赠赵景贶陈履常

**作者**: 苏轼

## 诗词内容

岁暮自急景，我闲方缓觞。

欢饮西湖晚，步转北渚长。

地坐略少长，意行无涧冈。

久知荠麦青，稍喜榆柳黄。

盎盎春欲动，潋潋夜未央。

水天鸥鹭静，月露松桧香。

抚景方晼晚，怀人重凄凉。

岂无一老兵，坐念两欧阳。

我意正麋鹿，君材亦珪璋。

此会不可再，此欢不可忘。

