# 诸公饯子敦轼以病不往复次前韵

**作者**: 苏轼

## 诗词内容

君为江南英，面作河朔伟。

人间一好汉，谁似张长史。

上书苦留君，言拙辄报已。

置之勿复道，出处俱可喜。

攀舆共六尺，食肉飞万里。

谁言远近殊，等是朝廷美。

遥知送别处，醉墨争淋纸。

我以病杜门，商颂空振履。

后会知何日，一欢如覆水。

善保千金躯，前言戏之耳。

