# 次韵孔毅父久旱已而甚雨三首  其三

**作者**: 苏轼

## 诗词内容

天公号令不再出，十日愁霖并为一。

君家有田水冒田，我家无田忧入室。

不如西州杨道士，万里随身惟两膝。

沿流不恶溯亦佳，一叶扁舟任飘突。

山芎麦麹都不用，泥行露宿终无疾。

夜来饥肠如转雷，旅愁非酒不可开。

杨生自言识音律，洞箫入手清且哀。

不须更待秋井塌，见人白骨方衔杯。

