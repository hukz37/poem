# 送蔡冠卿知饶州

**作者**: 苏轼

## 诗词内容

吾观蔡子与人游，掀豗笑语无不可。

平生傥荡不惊俗，临事迂阔乃过我。

横前坑阱众所畏，布路金珠谁不裹。

尔来变化惊何速，昔号刚强今亦颇。

怜君独守廷尉法，晚岁却理鄱阳柂。

莫嗟天骥逐羸牛，欲试良玉须猛火。

世事徐观真梦寐，人生不信长𫐘轲。

知君决狱有阴功，他日老人酬魏颗。

