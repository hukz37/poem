# 南溪有会景亭处众亭之间无所见甚不称其名予欲迁之少西临断岸西向可以远望而力未暇特为制名曰招隠仍为诗以告来者庶几迁之

**作者**: 苏轼

## 诗词内容

飞檐临古道，高榜观游人。

未即令公隠，聊须濯路尘。

茅茨分聚落，烟火傍城闉。

林缺湖光漏，窗明野意新。

居民惟白帽，过客漫朱轮。

山好留归屐，风回落醉巾。

他年谁改筑，旧制不须因。

再到吾虽老，犹堪作坐宾。

