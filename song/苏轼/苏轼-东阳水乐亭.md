# 东阳水乐亭

**作者**: 苏轼

## 诗词内容

君不学白公引泾东注渭，五斗黄泥一锺水。

又不学哥舒横行西海头，归来羯鼓打凉州。

但向空山石壁下，爱此有声无用之清流。

流泉无弦石无窍，强名水乐人人笑。

惯见山僧已厌听，多情海月空留照。

洞庭不复来轩辕，至今鱼龙舞钧天。

闻道磬襄东入海，遗声恐在海山间。

锵然涧谷含宫征，节奏未成君独喜。

不须写入薰风弦，纵有此声无此耳。

