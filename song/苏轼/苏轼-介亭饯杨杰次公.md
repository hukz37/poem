# 介亭饯杨杰次公

**作者**: 苏轼

## 诗词内容

篮舆西出登山门，嘉与我友寻仙村。

丹青明灭风篁岭，环珮空响桃花源。

前朝欲上已蜡屐，黑云白雨如倾盆。

今晨积雾卷千里，岂畏触热生病根。

在家头陀无为子，久与青山为弟昆。

孤峰尽处亦何有，西湖镜天江抹坤。

临高挥手谢好住，清风万壑传其言。

风回响答君听取，我亦到处随君轩。

