# 王晋卿作烟江叠嶂图仆赋诗十四韵晋卿和之语特奇丽因复次韵不独纪其诗画之美亦为道其出处契阔之故而终之以不忘在莒之戒亦朋友忠爱之义也

**作者**: 苏轼

## 诗词内容

山中举头望日边，长安不见空云烟。

归来长安望山上，时移事改应潸然。

管弦去尽宾客散，惟有马埒编金泉。

渥洼故自千里足，要饱风雪轻山川。

屈居华屋啖枣脯，十年俯仰龙旗前。

却因瘦病出奇骨，盐车之厄宁非天。

风流文采磨不尽，水墨自与诗争妍。

画山何必山中人，田歌自古非知田。

郑虔三绝君有二，笔势挽回三百年。

欲将巌谷乱窈窕，眉峰修嫮夸连娟。

人间何有春一梦，此身将老蚕三眠。

山中幽绝不可久，要作平地家居仙。

能令水石长在眼，非君好我当谁缘。

愿君终不忘在莒，乐时更赋囚山篇。

