# 次韵水官诗

**作者**: 苏轼

## 诗词内容

高人岂学画，用笔乃其天。

譬如善游人，一一能操船。

阎子本缝掖，畴昔慕云渊。

丹青偶为戏，染指初尝鼋。

爱之不自已，笔势如风翻。

传闻贞观中，左衽解椎鬟。

南夷羞白雉，佛国贡青莲。

诏令拟王会，别殿写戎蛮。

熊冠金络额，豹袖拥旛旜。

传入应门内，俯伏脱剑弮。

天姿俨龙凤，杂沓朝鹏鳣。

神功与绝迹，后世两莫扳。

自从李氏亡，群盗窃山川。

长安三日火，至宝随飞烟。

尚有脱身者，漂流出东关。

三官岂容独，得此今已编。

吁嗟至神物，会合当有年。

京城诸权贵，欲取百计难。

赠以玉如意，岂能动高禅。

惟应一篇诗，皎若画在前。

