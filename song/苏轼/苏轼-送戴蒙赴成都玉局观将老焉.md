# 送戴蒙赴成都玉局观将老焉

**作者**: 苏轼

## 诗词内容

拾遗被酒行歌处，野梅官柳西郊路。

闻道华阳版籍中，至今尚有城南杜。

我欲归寻万里桥，水花风叶暮萧萧。

芋魁径尺谁能尽，桤木三年已足烧。

百岁风狂定何有，羡君今作峨眉叟。

纵未家生执戟郎，也应世出埋轮守。

莫欺老病未归身，玉局他年第几人。

会待子猷清兴发，还须夜雪去寻君。

