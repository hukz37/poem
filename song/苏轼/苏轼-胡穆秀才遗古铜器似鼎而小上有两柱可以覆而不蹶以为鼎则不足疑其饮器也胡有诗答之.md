# 胡穆秀才遗古铜器似鼎而小上有两柱可以覆而不蹶以为鼎则不足疑其饮器也胡有诗答之

**作者**: 苏轼

## 诗词内容

只耳兽啮环，长唇鹅擘喙。

三趾下锐春蒲短，两柱高张秋菌细。

君看翻覆俯仰间，覆成三角翻两髻。

古书虽满腹，苟有用我亦随世。

嗟君一见呼作鼎，才注升合已漂逝。

不如学鸱夷，尽日盛酒真良计。

