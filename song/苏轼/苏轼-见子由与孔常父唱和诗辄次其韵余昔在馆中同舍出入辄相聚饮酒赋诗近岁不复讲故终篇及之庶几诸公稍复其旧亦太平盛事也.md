# 见子由与孔常父唱和诗辄次其韵余昔在馆中同舍出入辄相聚饮酒赋诗近岁不复讲故终篇及之庶几诸公稍复其旧亦太平盛事也

**作者**: 苏轼

## 诗词内容

君先鲁东家，门户照千古。

文章固应尔，须鬣余似处。

虽非蒙倛状，尚肖历国苦。

诵书口澜翻，布谷杂杜宇。

十年困奔走，栉沐饱风雨。

吾道其非邪，野处岂兕虎。

灞陵闲老将，柏直口尚乳。

自君兄弟还，鼎立知有补。

蓬山耆旧散，故事谁删去。

来迎冯翊传，出饯会稽组。

吾犹及前辈，诗酒盛册府。

愿君倡此风，扬觯斯杜举。

