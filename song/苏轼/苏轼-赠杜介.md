# 赠杜介

**作者**: 苏轼

## 诗词内容

我梦游天台，横空石桥小。

秋风吹菵露，翠湿香袅袅。

应真飞锡过，绝磵度云鸟。

举意欲从之，翛然已松杪。

微言粲珠玉，未说意先了。

觉来如堕空，耿耿窗户晓。

群生陷迷网，独达从古少。

杜叟子何人，长啸万物表。

妻孥空四壁，振策念轻矫。

遂为赤城游，飞步凌缥缈。

问禅不归舍，屡为瓠壶绕。

何人识此志，佛眼自照了。

我梦君见之，卓尔非魔娆。

仙葩发茗椀，剪刻分葵蓼。

从今更不出，闭户闲騕袅。

时从佛顶巌，驰下双莲沼。

