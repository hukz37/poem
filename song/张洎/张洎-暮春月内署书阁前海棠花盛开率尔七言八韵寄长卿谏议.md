# 暮春月内署书阁前海棠花盛开率尔七言八韵寄长卿谏议

**作者**: 张洎

## 诗词内容

去岁海棠花发日，曾将诗句咏芳妍。

今来花发春依旧，君已雄飞玉案前。

骤隔清尘枢要地，独攀红蘂艳阳天。

疏枝高映银台月，嫩叶低含绮阁烟。

花落花开怀胜赏，春来春去感流年。

清辞早缀巴人唱，妙翰犹缄蜀国笺。

共仰壮图方赫耳，自嗟衰鬓转皤然。

因凭鶑蝶传消息，莫望蓬莱有病仙。

