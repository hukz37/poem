# 芋洋岭背闻雨声满山细听林上槁叶风过之相戛击而成音后先疏数中节清绝难状篷笼夜雨未足为奇

**作者**: 巩丰

## 诗词内容

日未出扶桑，云犹屯海岳。

宛是欲雨时，朝阴凛岩壑。

霜林乱叶多，荏苒干未落。

飒飒满空山，细听微雨作。

一叶初自吟，万叶竞相谑。

就彼最高枝，相摩应宫角。

燥响欲相凭，风来能领略。

须臾不闻风，但听雨索索。

是雨亦无奇，如雨乃可乐。

风停叶静时，雨从何处著。

霜野物声干，终带尘土浊。

篷音非出虚，瓢音太伤朴。

得似此声清，潇洒过笙鹤。

天籁者非耶，夔襄不能学。

