# 一日曲

**作者**: 杨轩

## 诗词内容

妾家邓侯国，肯愧邯郸姝。

世本富缯绮，娇爱比明珠。

十五学组紃，未尝开户枢。

十六失所适，姓名倾里闾。

十七善歌舞，使君邀宴娱。

自兹著乐府，不得同罗敷。

凉温忽荏苒，屡接朝大夫。

相欢不及情，何异逢路衢。

昨日一见郎，目色曾不渝。

结爱从此笃，暂隔犹恐疏。

如何遂从官，去涉千里途。

郎跨青骢马，妾乘白雪驹。

送郎郎未远，别妾妾仍孤。

不如水中鳞，双双依绿蒲。

不如云间鹄，两两下平湖。

鱼鸟尚可托，妾今谁与俱。

去去约春华，终朝怨日赊。

一心思君子，便拟见梅花。

梅花几时吐，频掐阑干数。

东风若见郎，重为歌金缕。

