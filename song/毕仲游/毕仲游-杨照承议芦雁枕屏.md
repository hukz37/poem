# 杨照承议芦雁枕屏

**作者**: 毕仲游

## 诗词内容

画师不肯传风蝶，故作枯干逞奇绝。

清秋未合结繁阴，深户何曾洒飞雪。

雪里鸭儿苦耐寒，眠沙枕浦白云团。

黄芦槭槭枝叶干，江头鸣鸭恰飞起，恍如身到潇湘间。

潇湘洞庭云水隔，山路坡阤断行客。

从来冬景画已难，况有翎毛似鹤白。

已觉冰漫稻粱少，更疑水宿溪垠窄。

生平有道付沧洲，今日床头行动色。

屏风主人家近便，我昔曾过浔阳县，田芦野雁尝亲见。

出门解榻定相逢，借我江乡今对面。

