# 鸿蒙歌

**作者**: 毕仲游

## 诗词内容

山川鸿蒙火未流，祝融羽卫行九州。

南方有气缠斗牛，乃生之人宜公侯。

谏书十上辞不留，绣衣夜过咸阳楼。

清谈玉帐羌戎羞，羽林超距闲貔貅。

单车弭节浉岸游，世间万事公无求。

兹辰歌舞良燕休，满堂宾客来曹刘。

再拜酌酒交献酬，文彩照耀珊瑚钩。

愿公寿考逾山丘，以八千岁为春秋。

