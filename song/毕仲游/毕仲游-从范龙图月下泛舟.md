# 从范龙图月下泛舟

**作者**: 毕仲游

## 诗词内容

年丰闾里安，岁晚生事歇。

官池公载酒，痛饮消日月。

迫冬上青林，山气凋人发。

坐若江海游，楼船中夜发。

冷光飞太虚，照我盘中蕨。

清影落潭心，逃遁蛟龙没。

如穷河源邈，相见昆仑崒。

怪石钩我衣，嵌空尽山骨。

上宾富佳咏，音动鼋鼍窟。

涌溢词有源，倒恐三江竭。

公怀沧洲趣，一夕梦南越。

别有谏诤姿，屹如韦补阙。

