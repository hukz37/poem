# 送交代杨应之判官归洛

**作者**: 毕仲游

## 诗词内容

借问杨夫子，还家洛浦春。

两为黄绶吏，双健白头亲。

乌帽斜欹面，斑衣稳称身。

鹊灵方报喜，龟梦久方神。

高卧今贤相，居闲旧老臣。

上堂从隠几，侍坐好书绅。

存没空怀感，交游素耐贫。

先生坟上泪，御史甑中尘。

嵩顶饶穿屐，伊流惯幅巾。

直弦歌太尉，曲学笑平津。

自滞心元懒，偷闲味却真。

折腰陶靖节，散发屈灵均。

王屋风鸣籁，龙门月漾银。

白芽烹涧水，绿笋当江莼。

折鹿诸儒喜，骑馿大尹嗔。

赠人袍已弊，赊酒券常新。

小子元疏放，忘归任屈伸。

马肝嗟屡食，犬吠脱无因。

文史惭方朔，形骸谢伯伦。

耻同珠履客，宁作醉乡人。

瓜熟叨为代，情亲愿卜邻。

乞笺金踯躅，试研玉麒麟。

祖道无供帐，停车有吐茵。

心胸两倾倒，𫐖轕动星辰。

