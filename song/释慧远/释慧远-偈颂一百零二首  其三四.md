# 偈颂一百零二首  其三四

**作者**: 释慧远

## 诗词内容

咄咄牯牛儿，森森头角露。

恣贪肥腻草，胀杀娘生肚。

忆昔未离群，已作牛王步。

今既离群去，触讳没回互。

没回互病最堪忧，灌澉依前是好牛。

有时喜，未跨门栏先撒{尸/矣}。

有时瞋，掉尾昂头不顾人。

有时好，舌端揽尽千峰草。

有时恶，掣断鼻头双服索。

而今风和日暖，江南江北去何之，伫看深耕浅种拕犁拽杷正当时。

稍乖角，觅便宜。

老夫不惜操刀手，生捉归来活剥皮。

