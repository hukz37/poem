# 上李侯

**作者**: 汪炎昶

## 诗词内容

贡以土作，法奠于禹。

篚纩与丝，青兖暨豫。

制有常经，无斯焉取。

世降土蹙，德不远柔。

或九州赋，萃于一州。

贸无为有，薄人于尤。

维皇启运，蠲我疾苦。

视青兖豫，不物而估。

上便下安，踵以为故。

虺蜮肆欺，蒙人了己。

几创茧丝，涂我赤子。

我侯曰嘻，害无我始。

蕴隆挥汗，义动省闱。

万钧回斡，民以恬熙。

匪人实难，孰心疲羸。

维此陋邦，桑稀田瘠。

苟重以此，其何能息。

自今寸缕，皆服侯德。

弭蝗固德，今兹之康。

此而非侯，篚贡是常。

吏因以蝗，厥祸弥长。

