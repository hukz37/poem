# 次韵王子植见寄

**作者**: 汪炎昶

## 诗词内容

心亲迹难前，视曩勇不逮。

梦往谓知路，佶屈迷晻暧。

俄锵涧中作，如爪痒爬背。

语抵珠颗圆，落祇賸磊磊。

岂去陶韦遥，一切铲华彩。

宁辞咏情性，责有庭帏在。

寸禄足为娱，迟子董晁配。

磨礲蓄精锐，坚忍勿少退。

济时我所懵，有{面见}类沈晦。

孤怀郁不平，倾写尚子待。

三山讵云遥，风帆渺云海。

