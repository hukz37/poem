# 题王伯畏清心堂

**作者**: 汪炎昶

## 诗词内容

记语简以遒，饶舌泄幽秘。

洗尽阛阓腥，阐此林壑气。

曰予炯灵台，颇已窥仿佛。

声利汹金鼓，耳目易烽燧。

未用死灰渠，我道故自异。

耿耿终莫易，当如浊时水。

浊匪却而澄，浊自靡所寄。

子本不避俗，而俗若子避。

共袖剥啄手，为子成僻邃。

任物解外梏，冥心蕴真诣。

亦不谢尘嚣，亦不胶吾意。

岂但静所守，经世可如是。

