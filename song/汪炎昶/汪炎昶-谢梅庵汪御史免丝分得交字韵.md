# 谢梅庵汪御史免丝分得交字韵

**作者**: 汪炎昶

## 诗词内容

僻郡鲜夷旷，人稠厥壤墝。

艺才谋黍稷，缉欲待菅茅。

赋重已前代，政宽犹乐郊。

茧丝嚣驲骑，杼轴罥蟏蛸。

君子谋斯达，邦人睫始交。

霑恩陋河海，履坦失函崤。

事匪壑邻国，慈惟恋故巢。

枌榆叨密荫，棠棣挺新梢。

已喜疽初决，宁容祸有苞。

简书贻远则，永赖脱鞭敲。

