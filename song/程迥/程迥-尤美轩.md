# 尤美轩

**作者**: 程迥

## 诗词内容

儒贤不自居，远慕六一翁。

洞岩天下奇，超出滁山峰。

郁积秀和气，锺我盖世公。

冰玉相辉映，盛事古无同。

公今忽乘箕，而我来自东。

列炬照幽远，扪萝扣玲珑。

阳崖能夺景，阴岫自藏风。

巉绝异状至，淙激洑流通。

须臾锺磬发，乃得梵王宫。

亭制亦云旧，远日增凭空。

禅老霜颠毛，历历记前踪。

名儒天一涯，怅仰无欢悰。

诸友命之赋，万象骄莫从。

异时怜湛辈，名托岘山崇。

