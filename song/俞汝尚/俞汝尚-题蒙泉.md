# 题蒙泉

**作者**: 俞汝尚

## 诗词内容

幽人𣃁寒泉，井甃名日蒙。

井贵德不改，蒙以养为功。

非徒玩清冷，润液幽芳丛。

说筑傅岩下，伊耕莘野中。

静守一夫事，勤政王道隆。

孔孟不得志，日月经高穹。

休哉圣贤心，养私而用公。

宇宙间生民，草木与昆虫。

仁渐而秾郁，义惨而庞洪。

泓泓此中泉，与物资天功。

勿谓短绠浅，海底渊源通。

勿谓一勺轻，洗涤人心空。

近林郁青苍，远涧与冲融。

往往中间云，霶霈起天风。

汲引即所利，孰遣榛莽丰。

有道无得丧，孰患番险蒙。

君子修诸业，虑初而图终。

为君赋此诗，勿厌吾道穷。

