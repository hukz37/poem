# 有遗搔痒之具曰不求人又曰婆指甲约相赋

**作者**: 张埴

## 诗词内容

阿婆此指甲，昆吾国生长。

当年三五时，掏花记月上。

纤纤成老大，却作爬沙状。

故人远持赠，慈意有着放。

想翁乍得之，未悟为何贶。

把玩至一再，丑妇能俱丧。

信手弹三声，铮然送妍响。

卯醺未全快，午偃到半饷。

溽绉垢能寸，美曝背如盎。

是时可柄用，于人无俯仰。

名之必可言，翁亦费亭当。

长吟出肺肝，闻者重惆怅。

人生七尺外，凡物皆是长。

维此金石交，百年相倚仗。

痴儿麻姑爪，忍痛不忍痒。

