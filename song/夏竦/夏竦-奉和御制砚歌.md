# 奉和御制砚歌

**作者**: 夏竦

## 诗词内容

南方潜璞出寒溪，沉沉紫蔚凝坚姿。

两仪肖象磨砻异，三趾承隅琢餙奇。

银带参华贡双阙，玉蟾分滴润圆池。

微波澄淡当晴景，旌旗半浸龙蛇影。

轻浮春絮拂犀干，微动日华明绮井。

蘂简交辉九禁深，玉枝斜照中宵永。

列璇台兮今得地，迩清光兮叶灵契。

宣丝旨兮扬圣谟，赞云章兮熙睿志。

弥彰盛德冠生民，务以文明化兆人。

