# 奉和御制玉清昭应宫甘露歌

**作者**: 夏竦

## 诗词内容

祝圣清场初展礼，鸿都向晓彰繁祉。

郁郁纤枝正后凋，瀼瀼瑞采俄雰委。

吉云五色比还疏，况是严冬岁律余。

承以玉杯甘若蜜，凝于翠幄皎如珠。

荐宸居，称寿酒，宣大庆兮仰归元首。

香馥馥，斾央央，建灵坛兮茂对多祥。

天心信与人心会，诞节将临遽霑霈。

式昭真荫祚君王，永锡遐龄齐覆载。

