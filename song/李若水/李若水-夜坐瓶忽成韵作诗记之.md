# 夜坐瓶忽成韵作诗记之

**作者**: 李若水

## 诗词内容

虚堂夜坐灯微明，家无婢子谁学笙。

徐而得之笑绝倒，数锨炉火围短罂。

君势炎炎方得计，缘底不平为此鸣。

诗人耳冷教坊乐，虫歌蛙吹聊娱情。

天公有意慰酸冷，勺水便成鸾凤声。

抽牵狂绪挽不断，呼儿漉酒飞银觥。

须臾火尽竟何有，枕书酣卧衰颜頳。

尚疑魂梦带余想，齁齁鼻息旁人惊。

