# 御笔免房钱一旬

**作者**: 李若水

## 诗词内容

风摇庭树云拍天，雪花乱抛如翦绵。

举头三日不见日，屋檐已欹街已填。

富儿围炉笑浮颊，坐绕笙歌飞酒船。

儒生屈膝冻欲死，犹呵秃笔书长笺。

诗成吟哦不知了，儿饥索饭厨无烟。

太平君子万民父，身居天上心民边。

重怀长安桂玉费，急飞宸翰蠲屋钱。

门前卖报走如水，家家顶祝神霄仙。

小人犹有负暄见，轻繇薄税今当先。

楚人得弓未为大，愿将此施均八埏。

