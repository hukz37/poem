# 韩簿之常山送行一首

**作者**: 苏籀

## 诗词内容

苍隼卑飞亦将击，素琴不拟贵高张。

勾稽俛首亲朱墨，甘旨役心谋稻粱。

吏干能称追伯仲，朝端近例寘周行。

题名塔庙经坊市，俯瞷烟云越涧冈。

相勉三余牵着拟，助栽九畹待芬芳。

絷维骐骥初从轭，强劲蒹葭要饱霜。

县小官闲无甚责，秩卑俸薄又何伤。

公田私亩工夫遍，世阀前修在激昂。

