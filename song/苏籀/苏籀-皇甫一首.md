# 皇甫一首

**作者**: 苏籀

## 诗词内容

吏部初学除陈言，学成理达无可删。

腐朽点化皆不凡，有如黄河出昆仑。

鱼龙万怪随涛奔，志气刚伟充乾坤。

灌溉所短夸雄浑，篇什性情礼义根。

亦曰余事期知文，弟子皇甫同光尘。

师说岂不明渊源，首推燕许润王纶。

明堂郊庙严且尊，呜呼古人弗妄云。

研钻百家穷典坟，两贤纂组承华勋。

演敷奇致开妙门，荡耀四海苏顽昏。

