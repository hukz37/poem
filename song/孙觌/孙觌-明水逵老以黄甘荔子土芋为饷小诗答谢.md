# 明水逵老以黄甘荔子土芋为饷小诗答谢

**作者**: 孙觌

## 诗词内容

客居莽牢落，幽绝无四邻。

岁穷有衣结，日晏犹甑尘。

偪仄戎马间，敢厌薪水勤。

故人情义重，采采青泥芹。

小摘持寄远，分余为情亲。

丹荔擘轻圆，黄柑破芳辛。

蹲鸱劝加餐，风味亦可人。

渺渺山涧曲，浩浩水云晨。

踞罏有前诺，两翁对然薪。

眼缬眩红绿，共此无边春。

