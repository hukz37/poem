# 吴益先携文见过以诗为谢

**作者**: 孙觌

## 诗词内容

千里之马初服辀，风鬃雾鬛跨九州。

驾盐挽磨三千秋，俯首尚与驽骀游。

吴郎人中第一流，文采绚烂珊瑚钩。

阳春白雪和者少，夜光明月暗中投。

鲁人不贵东家邱，吾髯凛凛青两眸。

𪭢金戛玉声相求，属镂双蟠九地幽。

有气夜出干斗牛，忽然化作长黄虬。

睚眦之怨何足雠，一麾立断楼兰头。

