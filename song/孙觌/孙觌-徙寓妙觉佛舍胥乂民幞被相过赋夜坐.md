# 徙寓妙觉佛舍胥乂民幞被相过赋夜坐

**作者**: 孙觌

## 诗词内容

客居厌穷独，蓬艾翳环堵。

庄舄尚越吟，锺仪犹楚语。

吾人有奇操，空洞见城府。

相逢逆旅中，雾豹初一睹。

拘囹赋囚山，避谤憎市虎。

褰裳肯顾我，崖峤走风雨。

微吟对清夜，破此五月暑。

坠露挹金茎，空花堕犀麈。

孤灯映笼纱，泠滟翳复吐。

耿耿遂不眠，逢逢听晨鼓。

