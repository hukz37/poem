# 赠督师曹将军

**作者**: 毛直方

## 诗词内容

泰阶煌煌色已齐，祥飙为扫蚩尤旗。

幅员浩荡春台熙，不遣桴鼓惊锄犂。

羽林宿卫环三陲，居安却虑忘战危。

整暇自许忘其机，司马八法律以规。

搜苗猕狩凛弗违，碧油有幢俨军师。

手持虎节谈鱼丽，闽关不以山与溪。

歌舞七德宣皇威，有来视师省檄飞。

将军名已草木知，干戈俎豆睢阳时。

已分勾当江南归，流芳奕叶今孙枝，此行且赋从军诗。

时清未用歌采薇，天子有道守四夷。

