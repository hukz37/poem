# 将请乡郡作

**作者**: 张嵲

## 诗词内容

本初休车骑，陶令归田园。

憧憧天壤间，何人无一廛。

惟我若断梗，漂流浙江边。

牵丝始立岁，屏处知命年。

虚恬因势使，憔悴仍化迁。

愧无杨仆功，居不外汉闗。

又非穉季侠，徒使墙垣穿。

欲收衰病身，迤逦还故山。

风波渺万里，欲去无由缘。

愿窃刺史符，一临江汉壖。

敢同昼绣归，仅比辽鹤翻。

送老得三径，奉亲归九原。

如斯志愿毕，天恩真满泉。

所祈造物心，俯徇人欲偏。

决策在今岁，无令辜愿言。

