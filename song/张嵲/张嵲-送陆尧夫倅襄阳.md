# 送陆尧夫倅襄阳

**作者**: 张嵲

## 诗词内容

我本江汉客，十年官到京。

君为三吴士，歘有南雍行。

风波眇沿溯，水陆幸俱平。

是邦虽毁顿，生聚今尚成。

矧君勤令德，足以惠遗氓。

井邑应非旧，长江如故清。

岘山虽已赭，遗记尚纵横。

假日当访古，兵厨宜细倾。

客心终惮远，归意欲遐征。

郁纡怀土念，去往游子情。

待君成政日，繄我契归耕。

送别南归路，复班三岘荆。

离居何以慰，日夕伫休声。

