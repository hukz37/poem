# 送人赴阙

**作者**: 张嵲

## 诗词内容

宗庙玙璠器，皇家柱石臣。

策名存紫府，佐世值昌辰。

德懋膺宸眷，才雄处要津。

文辞追贾马，宾望并荀陈。

共贵丰年玉，咸推席上珍。

荐延言有味，发摘政如神。

既畏西门猛，兼怀郑产仁。

化民几变鲁，群盗遂奔秦。

峻节推邦直，高风耸佞人。

立身惟耿耿，谗口遂狺狺。

一出修门道，重尝未下莼。

岂同游泽畔，讵类卧漳濵。

逸兴倾醇酎，清谈岸角巾。

处屯常若泰，在屈每如伸。

忽下泥金诏，初回雨露春。

巾车趋象阙，鸣玉觐枫宸。

江汉终归海，风花复坠茵。

途长知𫘧骥，霜后识松筠。

道合明良旧，恩濡宠数新。

调元归大鼐，爕理属洪钧。

贱子独何者，龙门亦有宾。

承颜常数数，惠训每谆谆。

屡赏王蒙语，宁遗赵壹贫。

数言真可诵，一语足书绅。

他日承题品，今朝冀选抡。

知归如有地，拜赐遂无垠。

菅蒯虽何用，驽骀尚可驯。

傥能收散诞，幸免屡逡巡。

怅别瞻行斾，衘恩睇后尘。

祝公闻政日，着意念穷鳞。

