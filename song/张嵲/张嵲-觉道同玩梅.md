# 觉道同玩梅

**作者**: 张嵲

## 诗词内容

雪尽径泥干，团栾遶树看。

玉梅呈素艶，霜重月华寒。

一萼半含春意密，数苞未破胭脂粒。

斜枝倒浸碧池深，罗衣暗惹香风湿。

须知贾午最多情，绣囊偷佩芳筵惊。

又疑仙人下姑射，玉容寂寞幽态清。

去年梅花开，干戈犹未扫。

今年梅花开，劝君休草草。

莫待子规啼，梅花满地蝴蝶飞。

