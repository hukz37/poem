# 大热

**作者**: 张嵲

## 诗词内容

怫郁厌烦暑，稍欣夕气清。

彷徨不能寐，解带临前庭。

长林激远飚，余凉入疏棂。

白露被百草，河汉上纵横。

山气自高爽，久谐肥遁情。

羲和当此岁，振职在朱明。

金石亦为焦，况乃柔脆形。

阴泉变汤液，夕颕成枯茎。

念彼市朝士，复嗟田亩氓。

徙倚待明月，徘徊步列星。

炎蒸岂不苦，复畏秋风生。

