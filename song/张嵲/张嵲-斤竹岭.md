# 斤竹岭

**作者**: 张嵲

## 诗词内容

胧胧晓月淡，暠暠晨霜耿。

弃马沙金平，步过草池岭。

仰登上层云，俯降入深井。

回潭冷更清，岭树疏逾整。

蹊荒陈叶深，山回微路永。

雪霰迷远空，岚烟护绝境。

闗门仅可辨，归涂难具省。

设险得地形，戎丑期远屏。

宁辞满衣雪，曛黑到绝顶。

石浅微溜喧，独觉空山静。

形寂寝逾熟，山白梦方醒。

去路望更遥，陟降怯深泞。

婿水碧于蓝，何由放烟艇。

