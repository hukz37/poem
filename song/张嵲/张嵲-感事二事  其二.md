# 感事二事  其二

**作者**: 张嵲

## 诗词内容

投身螭鬽域，宁免众鬼欺。

黄昏风雨集，所向道路迷。

一鬼在前啸，群鬼争和之。

从以众妖鸟，纷披鸣树枝。

训狐当傍叫，破獍随后啼。

斯须哭土枭，次第嗥狐狸。

睢盱恣陵傲，踸踔争新奇。

变态遂百出，殽然当此时。

胡为乃历兹，侧伫成{目咢}眙。

其始为股栗，惨凄粟生肌。

惧以柔脆躯，遂为众鬼糜。

其中稍自定，注视但嗟咨。

其终乃释然，坚坐翻愉怡。

鬼见不为动，技穷将罢归。

人命固有常，此物终何为。

迟留待明发，请与众鬼辞。

