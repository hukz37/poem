# 过大包阁寄夏漕致宏

**作者**: 张嵲

## 诗词内容

积雪天欲晴，山深雾犹拥。

大包谁缔结，架壑一何耸。

崕倾石路仄，峡束惊波涌。

垂堂尚何言，颠坠虞接踵。

经过固已殆，却顾神屡悚。

前山净如洗，浩浩云根动。

崕花作蜜香，山童似猴拱。

旧乡迷远近，所历但如梦。

穷通久已忘，况此髪种种。

犹欣故人近，寛我惧将恐。

语乱眉定颦，道旧腹应捧。

灯前侍儿出，花外寒烟重。

羁怀醉里寛，离念风前恫。

游宦愧吹竽，剧谈犹贾勇。

观君富声华，顾我成阘茸。

行台定匪赊，失喜欲距踊。

