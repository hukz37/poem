# 送别

**作者**: 周行己

## 诗词内容

人生如断蓬，万里忽相值。

会日常苦难，别日常苦易。

十年闻子名，未识已心醉。

我友岂不多，爱子好心地。

身小胸胆大，面目无邪气。

磊磊栋梁姿，温温瑚琏器。

人物衰落尽，百马逢一骥。

我怀未倾倒，离别已复至。

天寒霜正繁，山险道不利。

君行独何为，百里求自试。

愿持孝友资，发为恻隠治。

上马且勿难，吾民𥩟嘉惠。

他年庙堂上，举此亦不异。

强饭数寄书，待尔慰穷悴。

