# 锺离中散草书

**作者**: 周行己

## 诗词内容

学书如学禅，心悟笔自到。

若非贤达人，安能字画妙。

鸟迹不必传，篆籀亦异好。

草圣实奇伟，变化不可料。

张颠号神特，酒酣一脱帽。

要识善用心，乃知皆同调。

近世有锺离，笔力绝能绍。

不必卫夫人，自是过逸少。

浩如观波澜，划见鲸尾掉。

宛转或游龙，突兀忽峰峭。

精逸一何有，信是得其奥。

岂但挥端毫，亦足见风操。

