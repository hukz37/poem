# 寿郡守

**作者**: 周行己

## 诗词内容

仙系苏门远，英流富绪长。

胚胎潜间气，庭玉焕祥光。

永日辉南陆，融风丽北堂。

彩余长命缕，香剩浴兰汤。

丹穴皆威凤，荆山必豫章。

精神森秀发，器质俨温良。

懿学传经济，嘉猷合赞襄。

庆流多显赫，筮仕早腾骧。

游刃无间剧，提衡绝否臧。

高情薰爱日，劲节肃清霜。

暂借朱轓出，行看皂纛扬。

颂声喧道路，舆望属岩廊。

时遇生申旦，官临指李乡。

众真金阙奏，满郡玉炉香。

强仕春秋富，昌朝事业芳。

臣千君万寿，赓载济时芳。

