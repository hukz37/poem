# 迁居有感示二三子

**作者**: 周行己

## 诗词内容

四时忽代序，靡靡无停息。

白露应节降，凉飔变晨夕。

闲居二十载，迁徙靡宁日。

鸟鼠有巢穴，我居无定室。

田园固所乏，婚嫁何当毕。

贫贱难为好，仁义寡所匹。

总总百年内，万事安可必。

人生七十稀，我今五十一。

齿发已雕丧，肌肉乏腴实。

固穷吾素分，苟得鲜终吉。

余年当几何，任运非得失。

