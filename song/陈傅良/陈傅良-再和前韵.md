# 再和前韵

**作者**: 陈傅良

## 诗词内容

冬夜苦难晓，短景复易夕。

安得户牖光，不待东方白。

恍如游化城，琼台若千尺。

英华发林薮，余彩散阡陌。

平铺浩无垠，巽入微有隙。

忍寒贪纵观，未愿朝曦赫。

柳绵著歌茵，梅片堕妆额。

皭然群污中，有意欲比迹。

自识玉皇家，癯仙陋山泽。

新来学为农，遭岁屡无麦。

穉子色恒饥，老婢脚尽赤。

一饭今有待，喜更问瓜埸。

归来看床头，瓶粟幸余积。

且以炊春醪，号召已散客。

