# 和孟阜老梅韵  其一

**作者**: 陈傅良

## 诗词内容

朝游山南莫北隅，修竹之下手所披。

五步一顾立不趋，柔枝弱干千万余。

粲然笑倩多新奇，岁寒安用众穉为。

惊嗟怪怪丈人行，缟衣蓝缕冰斲肌。

莓苔雪片冻不飞，玉饰其末玑衡欹。

藐姑之仙下缥缈，苍虬为驾羽葆希。

三闾大夫从女须，枯槁婵娟却并驰。

张子爱之亦既痴，人不得觑以我归。

我生自视梅孰如，沧江独立儿女嗤。

年来稍稍学折枝，柰何复与此老期。

