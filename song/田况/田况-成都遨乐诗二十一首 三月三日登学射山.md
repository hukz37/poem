# 成都遨乐诗二十一首 三月三日登学射山

**作者**: 田况

## 诗词内容

丽日照芳春，良会重元巳。

阳滨修祓除，华林程射技。

所尚或不同，兹俗亦足喜。

门外盛车徒，山半列鄽市。

彩堋飞镝远，醉席歌声起。

回头望城郭，烟霭相表里。

秀色满郊原，遥景落川涘。

目倦意犹远，思余情未已。

登高贵能赋，感物畅幽旨。

宜哉贤大夫，由斯见材美。

