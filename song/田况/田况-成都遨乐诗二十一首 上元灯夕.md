# 成都遨乐诗二十一首 上元灯夕

**作者**: 田况

## 诗词内容

予尝观四方，无不乐嬉游。

惟兹全蜀区，民物繁它州。

春宵宝灯然，锦里香烟浮。

连城悉奔骛，千里穷边陬。

衯裶合绣袂，𫐆辘驰香辀。

人声震雷远，火树华星稠。

鼓吹匝地喧，月光斜汉流。

懽多无永漏，坐久凭高楼。

民心感上恩，释呗歌神猷。

齐音祝东北，帝寿长嵩邱。

