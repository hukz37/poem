# 春日呈韩丈

**作者**: 章甫

## 诗词内容

阳乌阴兔争驰骋，人世光阴刹那顷。

玉盘生菜乱青丝，三岁公家吃春餠。

前年班春池阳城，民物熙熙箫鼓声。

去年转粟巡边徼，圣朝初下和戎诏。

祇今塞下不传烽，野梅官柳竞春风。

相从且作无事饮，莫辞节物来匆匆。

明年上国春应早，棠棣阴中诗更好。

诗成但遣阿买书，邮筒寄我江南道。

