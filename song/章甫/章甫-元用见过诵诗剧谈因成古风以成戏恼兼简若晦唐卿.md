# 元用见过诵诗剧谈因成古风以成戏恼兼简若晦唐卿

**作者**: 章甫

## 诗词内容

有口只可饮醇酒，世事令人三日呕。

有耳只可对诗翁，俗语令人三日聋。

平生嗜酒耽佳句，此外自知无用处。

东风吹我堕江边，岁晚知音罕相遇。

诛茅盖头无少闲，数日不到诸君间。

尘土眯眼须鬓斑，谁赋淮南大小山。

怪底晴檐灵鹊噪，篮舆相寻谈绝倒。

恨君无乃酒量窄，爱君岂独诗格老。

开尊唤客知何时，坐上可无俞与韦。

更长不怕杯行迟，愿见春风杨柳枝。

