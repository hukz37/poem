# 刘祼卿送笋

**作者**: 章甫

## 诗词内容

俗子贪钱如食蜜，幽人爱竹如种玉。

君家大隠城一隅，万个深围数间屋。

阳春不住长儿孙，犊角猫头还满目。

却恐繁阴碍风月，童奴时取供肴{艹敕}。

朝来想挂北窗坐，应念先生食无肉。

故遣此君来起予，斓斑嫩箨森盈束。

先生饥肠非雷吼，米糁盐酰羹杞菊。

急呼瀹釜然枯薪，殷勤留客晨炊熟。

不羡侯家五鼎烹，得此一饱万事足。

客去关门听雨眠，枕上诗成翻水速。

