# 隠静分题得静字

**作者**: 章甫

## 诗词内容

平生苦爱闲，多病复便静。

每为林下游，忽若醉而醒。

兹山昔曾登，当暑毛骨冷。

碧霄环珮声，古木旌幢影。

五峰如高人，一一各秀颖。

俗驾难久留，伫立但俄顷。

别来三十载，往往梦清境。

从公得再来，共此春日永。

凭高惬幽思，即事发深省。

然灯战枯棋，临水瀹新茗。

兴阑下山去，妙处心已领。

晓雨湿篮舆，冲泥度前岭。

