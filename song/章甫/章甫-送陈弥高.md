# 送陈弥高

**作者**: 章甫

## 诗词内容

忆昨岁云徂，舣舟岳阳楼。

获见故人面，使我明双眸。

今年风露凉，君亦来荆州。

笑语倍畴昔，举杯相劝酬。

词锋一当百，雕鹗横高秋。

春风待变化，勇往不可留。

看花得意时，岂独为身谋。

伊予坐懒慢，行矣归林丘。

世故百念冷，潜鱼畏吞钩。

出处虽异途，十载契分投。

肉食与藜羹，未用分劣优。

出门天地宽，鹏鷃逍遥游。

