# 谒张文献公祠

**作者**: 王偁

## 诗词内容

停舟曲江浒，吊古谒遗祠。

岩岩始兴公，遗泽芬在斯。

堂倾风雨萃，碑断苔藓滋。

芳春□行旅，落日归文狸。

唐宫替无事，衡鉴方独持。

弼谐展嘉猷，谠论非□□。

雝雝朝阳凤，粲粲补衮丝。

侧闻卧病后，九庙烟尘□。

渔阳突骑来，中华混群彝。

信哉砥柱力，用舍同安危。

昭陵铁马空，仙李祚九疑。

维余兰菊存，千秋恒若兹。

我来荐微诚，再拜当前墀。

顾瞻庙貌间，风度犹可希。

武溪何茫茫，笔峰亦巍巍。

只今相业隆，孰与前修期。

临风一长叹，山雨来霏霏。

