# 钱大夫赴并州

**作者**: 杨亿

## 诗词内容

太原西北劲兵处，地直云中控定襄。

六月出师平𤞤狁，九天选将下文昌。

车鱼辟士应难得，诗礼临戎亦未妨。

缓急羽书须自草，平安烽火镇相望。

柳营禀畏将军令，毳幕怀来塞下羌。

清啸肯饶刘越石，长缨终系左贤王。

关山万里边尘静，亭馆三冬朔雪狂。

笛怨梅花新度曲，樽倾竹叶浅飞觞。

御寒应觉重裘暖，料敌悬忧两髩苍。

只待今年破虏后，征归论道坐岩廊。

