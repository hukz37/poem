# 郡斋西亭即事十韵招丽水殿丞武功从事

**作者**: 杨亿

## 诗词内容

郡斋退食复何为，纵目西亭景物奇。

叠嶂雨余泉眼出，澄潭风静钓丝垂。

城临古戍寒芜阔，路转荒村野彴危。

几处唱歌闻白纻，谁家酤酒见青旗。

蝶随游妓穿花径，犬吠行人隔槿篱。

桃李成蹊春尽后，鱼盐为市日中时。

桑麻万顷晴氛散，丝竹千门夕照移。

吟际岭云飞冉冉，望中垅麦秀离离。

烟迷乔木莺迁早，水满芳塘鹭下迟。

鹤盖翩然肯相顾，主人终宴岂知疲。

