# 集贤宿直寄中书李梁二舍人

**作者**: 杨亿

## 诗词内容

耿耿银釭照直庐，西风黄叶满庭除。

愁心不忍闻宾雁，病眼犹能拾蠧鱼。

欹枕微吟空展转，遶廊闲步自踌躇。

铜龙漏滴传钩盾，玉兔光芒射绮疏。

薄宦久淹沧海郡，故交多入紫垣居。

洛阳已在拜尘后，宣室那逢膝席初。

投阁寂寥深自愧，抱关憔悴拟何如。

宁思西掖五花判，且补河东三箧书。

桑梓任抛万里外，蓬莱试住十年余。

释之不调嵇康懒，终待休官学灌蔬。

