# 寒梅上李舍人

**作者**: 邓肃

## 诗词内容

穷山触目纷茅苇，此意昏昏谁可洗。

竹间忽破一枝梅，对月嫣然耿寒水。

吟诗索酒满高堂，穿帘的皪射晶光。

世上膻荤来不到，翦翦天风吹冷香。

人言百花睡未起，独冠群芳差可喜。

那知和羹自有期，未用争雄压桃李。

但怜雨雪正蒙蒙，寒意未舒万象穷。

故作选锋驱残腊，挽回天地变春风。

