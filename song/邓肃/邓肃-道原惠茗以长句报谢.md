# 道原惠茗以长句报谢

**作者**: 邓肃

## 诗词内容

太丘官清百物无，青衫半作蕉叶枯。

尚念故人家四壁，郝原春雪随双鱼。

榴火雨余烘满院，宿酒攻人剧刀箭。

李白起观仙人掌，卢仝欣睹谏议面。

瓶笙已作鱼眼从，杨花傍碾轻随风。

击拂共看三昧手，白云洞中腾玉龙。

堆胸磊块一浇散，乘风便欲款天汉。

却怜世士不偕来，为借干将诛赵赞。

