# 谢丹霞老师

**作者**: 邓肃

## 诗词内容

丹霞修何行，天花雨红英。

草莽化金碧，宴坐十年成。

落笔多奇语，酬唱皆名卿。

微言寄祸福，无心天籁鸣。

顷年来七峰，见我眼增明。

西来的的意，一语贯三乘。

坐令尘土人，弹指悟无生。

别来今许久，夜梦飞爽灵。

新诗忽入手，春风死草萌。

公以慧生定，我自明而诚。

相望虽千里，秋风共一清。

去去勿作念，明鉴无将迎。

