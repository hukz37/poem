# 新辟门径或谓太窄

**作者**: 楼钥

## 诗词内容

门外顿空旷，双眸豁太虚。

谁欤列佳树，正尔对吾庐。

蚤岁曾修业，衰年得定居。

买邻贤伯仲，衣锦旧门闾。

未办三闲屋，先栽数席蔬。

欢娱戏莱服，晨夕奉潘舆。

驷马容虽狭，斋郎住有余。

床金知已尽，瓶粟岂无储。

细草沿阶嫩，新篁得雨初。

窃希仁者静，未觉故人疏。

昼永翻名画，更长理旧书。

何妨抱琴醉，尽好带经鉏。

耋穉同甘苦，儿孙共卷舒。

眼花多掩卷，鬓雪不堪梳。

少饮毋求醉，徐行可当车。

此生千万足，祇愿老樵渔。

