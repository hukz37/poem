# 题董亨道八景图

**作者**: 楼钥

## 诗词内容

钱塘怒涛天下无，谁将尺纸为新图。

贺家湖上如镜浄，屡向烟波逢钓徒。

彩虹横卧吴淞上，洞庭一螺浮具区。

亦曾泛舟彭蠡湖，插立千剑名大孤。

庐山高哉不得到，历历五老联香炉。

上锺下锺夹湖口，半江清浊泾渭如。

多景雄据金焦间，夕阳微照海门山。

其余知名不知处，赤壁但歌前后赋。

江汉至鄂始合流，黄鹤楼前鹦鹉洲。

潇湘见说青如染，道林岳麓横清秋。

我欲远游嗟暮齿，蝶梦翩翩漫千里。

但欲绝江寻越山，归老故山吾已矣。

