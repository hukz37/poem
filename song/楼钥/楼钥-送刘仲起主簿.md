# 送刘仲起主簿

**作者**: 楼钥

## 诗词内容

刘郎鸾栖海濒邑，不减向来人姓习。

凛然躯干即之温，语恐伤人中有立。

论交虽厚笑甘醴，御吏以严无束湿。

公余黄卷频卷舒，艺圃工夫日加葺。

永嘉素多君子僚，休沐新盟有清集。

伯伦忽去谁鲸吸，欲挽不留情悒悒。

君年方盛才有余，逸骥宁容在羁馽。

期君速蹈功名机，塞草连云朔风急。

