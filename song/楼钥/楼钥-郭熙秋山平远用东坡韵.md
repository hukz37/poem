# 郭熙秋山平远用东坡韵

**作者**: 楼钥

## 诗词内容

槐花忙过举子闲，旧游忆在夷门山。

玉堂会见郭熙画，拂拭缣素尘埃间。

楚天极目江天远，枫林渡头秋思晚。

烟中一叶认扁舟，雨外数峰横翠𪩘。

谁安客宦逾三霜，云梦泽连襄汉阳。

平生独不见写本，惯饮山绿餐湖光。

老来思归真日月，梦想林泉对华发。

丹青安得此一流，画我横筇水中石。

