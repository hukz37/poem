# 游龙瑞宫

**作者**: 楼钥

## 诗词内容

隔山望危石，老面凛如铁。

路回两屏开，见此高嵽嵲。

伟哉名公卿，峩冠会朝列。

又如鼓迅霆，玄云助击烈。

痴阴不作雨，空翠袭冰雪。

野水不知源，遶径几万折。

子长真爱奇，万里探禹穴。

我家甬水东，扁舟轻入越。

窃此半日闲，到处辄清绝。

传闻古洞天，琼台照金阙。

神仙杳难问，一笑山石裂。

相逢客路中，翻手数年别。

胜地更跻攀，莫厌屐齿折。

