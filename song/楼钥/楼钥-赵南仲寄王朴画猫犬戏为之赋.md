# 赵南仲寄王朴画猫犬戏为之赋

**作者**: 楼钥

## 诗词内容

{髟/监}𩭹两狻猊，胡为到庭户。

细观画手妙，模写真态度。

意足谢繁笔，不待丹青污。

乱扫腹背毛，头足巧分布。

尨也如愁胡，眉攒眼光注。

岂惟足生牦，垂耳纷败絮。

掉尾固自若，狸奴为惊瞿。

侧耳实畏之，冲目犹敢怒。

诚知取形似，不吠亦不捕。

对之辄一笑，聊用慰沈痼。

