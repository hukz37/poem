# 玉版鲊次陆子元郎中韵

**作者**: 楼钥

## 诗词内容

鲟黄不减鲸与鳣，逆风鼓鬣喷腥涎。

渔人不顾浪如山，谈笑坐致扁舟前。

一钩香饵不得去，何用大网相萦缠。

挥刀纷纭脔肉骨，巨口𪡋喁诚可怜。

珍鲊万瓮不论钱，头颅万里頳行肩。

星郎日参玉版禅，颇厌蔬食供盘筵。

尚书亲作孟宗寄，坐觉匕箸生春妍。

却笑多事张茂先，光怪异说空千年。

