# 送㴋宰富阳

**作者**: 楼钥

## 诗词内容

富春富山水，地胜雄三吴。

壮哉十万户，畿邑拱行都。

大江横吾前，上下万贾趋。

吾子丞剡川，摄事奸已鉏。

试县力愈难，勉旃立规橅。

治县古有谱，近颇多著书。

槹闲爱汝厚，诲语皆良图。

老我不惜别，所望安官居。

汝亦颇练事，正恐才尚疏。

我以热肺肠，有求应所须。

遇事费十思，一跌真不虞。

虽当纵心年，兢兢矩不逾。

况汝年方壮，勿恃才有余。

据轮始窥井，任诞宁失拘。

三年待汝归，二亲真倚闾。

