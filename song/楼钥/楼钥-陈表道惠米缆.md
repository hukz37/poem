# 陈表道惠米缆

**作者**: 楼钥

## 诗词内容

平生所嗜惟汤餠，下箸辄空真隽永。

年来风痹忌触口，厌闻来力敕正整。

江西谁将米作缆，卷送银丝光可鉴。

仙禾为餠亚来牟，细剪暴干供健啖。

如来螺髻一毛拔，卷然如虿都人发。

新弦未上尚盘盘，独茧长缲犹轧轧。

旴江珍品推南丰，荷君来归携来东。

知君正直如羔羊，贻我素丝逾五总。

仙禾本出从嘉谷，色味俱同无餠毒。

鼎深熟煮葱豉香，大美元年加脔肉。

有时饭素芼以虀，馋口属餍味更奇。

束晳一赋不及此，为君却作补亡诗。

