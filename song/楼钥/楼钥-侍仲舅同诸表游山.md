# 侍仲舅同诸表游山

**作者**: 楼钥

## 诗词内容

来游大梅山，涉山知几重。

平行千仞冈，俯瞰他山峰。

一步一步高，势欲凌虚空。

左顾九地底，楼台鸣鼓锺。

蓬莱反在下，直恐船引风。

又疑海水竭，洞见冯夷宫。

行行愈就顺，故步寻苔封。

十年旧主人，相对如梦中。

清谈虚阁上，坐到夕阳舂。

年来颇畏影，掣身慕冥鸿。

入山非不深，犹有行人踪。

安得更深居，尚友荷衣翁。

未问梅子熟，宁能啖青松。

庶几适吾心，余生得从容。

