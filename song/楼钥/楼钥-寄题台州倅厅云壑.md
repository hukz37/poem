# 寄题台州倅厅云壑

**作者**: 楼钥

## 诗词内容

顷年登临赤城里，江遶城中万家市。

治中寄我云壑图，快读新诗眼如洗。

回思岁月如星流，念念飞空寻旧游。

披图哦诗想幽致，直欲携筇上山头。

闻有於菟在岑蔚，晚径寒鸦敢翔集。

几年榛棘蔽鼪鼯，一朝绝境从中出。

细路虽非五达康，萦回自觉阻且长。

万壑风烟开绝顶，一丘曲折于中藏。

老砂射日银星炯，梅峡含风襟袖冷。

千岩高下各异状，如障如锋亦如领。

天景须凭意匠营，山不在高仙则名。

规抚已定力未暇，他时会有滕王亭。

风浪隔阔天垂幕，安得叩门亲剥啄。

诗成梦到故山川，睡美不知锺鼓传。

