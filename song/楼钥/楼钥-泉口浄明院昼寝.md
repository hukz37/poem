# 泉口浄明院昼寝

**作者**: 楼钥

## 诗词内容

沙头古招提，往来几经行。

兹来当春昼，解衣愒西楹。

玉立青琅玕，小窗虚且明。

纸帐白如雪，床软枕更平。

偃仰四体适，欠伸困思生。

须臾右胁卧，径入华胥城。

无人梦自觉，閴然四无声。

林间婆餠焦，悠悠时一鸣。

翻身更从容，意泰气亦清。

连朝走丘垄，百拜不遑宁。

老我久倦游，幸兹息营营。

衰相益已迫，世念日愈轻。

自欣天与闲，身是半发僧。

未能遂高隠，庶几保余龄。

