# 谢湖山居士示和陶诗

**作者**: 楼钥

## 诗词内容

渊明千载人，风节仰孤峭。

岂惟辞督邮，莲社不得召。

书不求甚解，眼高得玄要。

诗亦本无意，但写胸中妙。

齐梁纷众作，嘈杂春禽叫。

稚子候檐隙，文通剧搜绍。

矫矫玉局翁，尚友谢浮漂。

饱吃惠州饭，追和欲同调。

湖山老居士，宏才盍廊庙。

出入官五纪，怀归自年少。

屡赓归来辞，吾行有先兆。

老龙卧林壑，年高德弥邵。

向来批敕手，甘心事耕钓。

筑室据仙居，泉石造深穾。

亭榭望堂皇，蓬莱对圆峤。

涉园日成趣，遇客酒频釂。

岩岩鸾鹤姿，炯炯双眸了。

堕体黜聪明，坐忘乐遗照。

西畴时告春，东皋快舒啸。

襟期古暗合，此事不容诏。

尽和靖节诗，笔走追风骠。

又如裴旻剑，腾空径投鞘。

人生嗜欲深，山林不供烧。

何当从公游，翛然宁荷𦰏。

小子敢言诗，未免事华彯。

西施难效颦，邯郸恐贻笑。

思欲焚旧藁，世味轻咀嚼。

稍寻韦苏州，旁引孟贞曜。

绝去翰墨畦，毋凿浑沌窍。

尚或庶几焉，未暇期速肖。

