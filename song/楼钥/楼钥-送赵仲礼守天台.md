# 送赵仲礼守天台

**作者**: 楼钥

## 诗词内容

槹闲社稷臣，卷藏经济手。

功名付诸郎，秀出诸公右。

大儿倅东嘉，洗印未云久。

次子镇赤城，急流去何骤。

二者皆为亲，欲奉乔松寿。

况有戏彩堂，可继清献后。

邻封尤便养，荣侍各昼绣。

春风扇微和，安舆云出岫。

家传吏师法，从政于何有。

还归鸳鹭行，金印当系肘。

向来尝佐郡，山川若僚友。

南渡多北客，风味中都旧。

士夫喜公来，纷然迎马首。

其中多故知，颇问老夫否。

