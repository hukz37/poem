# 题净梵院清虚堂

**作者**: 俞烈

## 诗词内容

天清蚕麦余，绿结桃李实。

老僧诗衔袖，过我语言质。

怀山意先行，如病梦芝术。

去□才一舍，鞭策不终日。

堂筵新结束，空洞无长物。

风来舞翠杉，土暖荣病橘。

欲行意先清，舌评骥不及。

何由解鞍卧，夜枕雨潇瑟。

泉清韵磬远，林樾琅玕密。

杯寒续飞斟，烟继香遶室。

谈玄契参同，酒旨妙真一。

怀新辜雅趣，意懒□健笔。

亦如罢参僧，野禅缚枯律。

