# 柴氏

**作者**: 华岳

## 诗词内容

节妇一樽酒，义士拜而受。

义士一首诗，节妇双眉皱。

眉皱意何如，有难难相救。

叹我廊庙器，淹回在污陋。

惠我旨且嘉，殷勤推意厚。

吾今系闽建，家贫喜邻富。

青眼到朱扉，白屋成华胄。

吾闻孤竹子，周室三缄口。

又闻杞梁妻，秦邦称烈妇。

此辈诚间生，世代不常有。

如何天一方，同时俱辐凑。

愧无八品珍，草草具笾豆。

何当再拜抠我衣，卮酒恭为儿女寿。

