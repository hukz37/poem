# 乌林行

**作者**: 马子严

## 诗词内容

荆州儿曹不足恃，何物老瞒欺一世。

兵书浪语十三篇，不料乌林出奇计。

隆准云孙驱伏龙，紫髯强援要江东。

戈船植羽蔽寒日，雪浪崩崖惊晚风。

行闲一卒如儿戏，持火绝江人不意。

灰销汉贼终老心，功入乔家少年婿。

君不见华容道旁春草生，魂销不听车马声。

哀猿夜啼霜月冷，空余野燐沙边明。

