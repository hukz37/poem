# 禅人请自赞  其一

**作者**: 释广闻

## 诗词内容

冷泉亭放闸，换尽时人眼睛。

见山堂看云，甚处讨他巴鼻。

认得完全，是则未是。

手中黑竹篦，不能打得儞。

胡乱三十年，全无巴鼻。

叨居六七刹，无补宗教。

翻著梵志袜，疑之者多。

倒用司农印，识之者少。

出岭既不能跂步玄沙，入岭又何敢追踪雪老。

上人担头不堪泊蝇，也能带得。

老僧去那逢人展，似即不无。

若谓起杨岐正宗，疏东涧正派，且莫谤渠好。

