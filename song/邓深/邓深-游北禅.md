# 游北禅

**作者**: 邓深

## 诗词内容

城市有深远，为兴远如近。

冒暑一来游，政使俗者哂。

萧然清浄界，软语接支遁。

小童敬杖屦，添香拨余烬。

煮饼撷园蔬，徐以茗椀进。

窗外得小坡，野意颇无尽。

胡床移最宜，清风来有信。

静暑荷送气，敲凉竹成韵。

夕阳归鸟疾，参差不作阵。

古寺忽横烟，巧与画张本。

会心忻有得，贪坐苦易晚。

酒固无献酬，言亦忘答问。

