# 次韵李伯纪舍人食了斋所寄石芝有感

**作者**: 陈渊

## 诗词内容

石芝附石元无根，有名不载农黄文。

绛囊远致自东海，谪仙为向诗中论。

谈余得味仍遭苦，未辨终甘莫轻吐。

此言要自显真心，不比繁辞较锺乳。

太丘晚交谁独深，梁溪心如百炼金。

只应异代友元礼，许国有盟今更寻。

双鱼万里将芹子，妙意难名聊寄耳。

余甘橄榄正须渠，它日忠信今悟矣。

