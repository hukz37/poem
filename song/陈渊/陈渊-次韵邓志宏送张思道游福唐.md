# 次韵邓志宏送张思道游福唐

**作者**: 陈渊

## 诗词内容

纷纷涴耳俱宜洗，坐遣高人厌丘里。

迅流早自促行舟，更有西风满江苇。

当年笔阵扫千军，今日流辈推能文。

英辞谹辩洒醉墨，倏忽百变春空云。

人间万事秋毫细，轩冕傥来谁着意。

身随去棹落波间，兴逐冥鸿渺天际。

三山便到蓬莱宫，卸帆海屿窥鱼龙。

夜凉横笛弄明月，万顷琉璃秋色中。

