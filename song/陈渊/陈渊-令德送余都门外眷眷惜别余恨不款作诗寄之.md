# 令德送余都门外眷眷惜别余恨不款作诗寄之

**作者**: 陈渊

## 诗词内容

行人不忍别，遇酒辄醉倒。

仆夫怪何迟，谬应行亦好。

怜君如弟兄，每见开怀抱。

天涯重分携，祖席都门道。

城头倾落日，酒尽迹还扫。

留连意虽勤，晤语终草草。

君如汗血驹，千里未脱皂。

我若随波鱼，圉圉依寒藻。

去住各有谋，聚散初不保。

惟余一寸心，耿耿迟君老。

