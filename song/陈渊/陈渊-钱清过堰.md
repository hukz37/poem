# 钱清过堰

**作者**: 陈渊

## 诗词内容

小风吹树寒流止，始觉西江潮正起。

须臾倒卷縠纹来，已没岸痕犹未已。

江流自下河自高，逆上更堪行罔水。

九牛回首竹索细，十丈沙泥拒舟底。

舟师绝叫鼙鼓喧，观者骈肩汗如洗。

未经破碎亦偶然，得造涟漪真幸尔。

世间何事非人力，计久终须倚天理。

他年我欲治河源，要使黄流贯清泚。

