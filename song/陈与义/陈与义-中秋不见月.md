# 中秋不见月

**作者**: 陈与义

## 诗词内容

去年中秋端正月，照我霑襟万条血。

姮娥留笑待今年，净洗金觥对银阙。

高唐妒妇心不闲，招得封姨同作难。

岂惟恨满月宫里，肠断西山吴彩鸾。

却疑周生怀月去，待到三更黑如故。

人间今乏赵知微，无复清游继天柱。

南枝乌鹊不敢哗，倚杖三叹风枝斜。

明年强健更相约，会见林间金背蟆。

