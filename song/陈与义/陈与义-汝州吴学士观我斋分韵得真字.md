# 汝州吴学士观我斋分韵得真字

**作者**: 陈与义

## 诗词内容

狂夫缚轩冕，自许稷契身。

静者乐山林，谓是羲皇人。

不如两忘快，内保一色醇。

伟哉道山杰，滞此汝水滨。

大来会阔步，小憩得幽欣。

一斋有琴酒，万事无缁磷。

不作子公书，肯受元规尘。

人言君侯痴，我知丈人真。

月明泉声细，雨过竹色新。

是间有真我，宴坐方申申。

