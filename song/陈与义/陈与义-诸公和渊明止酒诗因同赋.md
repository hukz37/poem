# 诸公和渊明止酒诗因同赋

**作者**: 陈与义

## 诗词内容

爱河漂一世，既溺不能止。

不如淡生活，吟诗北窗里。

肺肝亦何罪，困此毛锥子。

不如友曲生，是子差可喜。

三杯取径醉，万绪散莫起。

奈何刘伶妇，苦语见料理。

不如一觉睡，浩然忘彼己。

三十六策中，此策信高矣。

政使江变酒，誓不涉其涘。

尚须学王通，艺黍供祭祀。

