# 和苏子瞻观百步洪原韵

**作者**: 舒焕

## 诗词内容

先生何人堪并席，李郭相逢上舟日。

残霞明灭日脚沈，水面浮空天一色。

磷磷石若铁林兵，翻激奔冲精甲白。

岸头旌旗簇五马，一橹飞艎信东下。

入夜寒生波浪间，汗衣如逐秋风干。

相忘河鱼互出没，得性沙鸟鸣关关。

委蛇二龙乃神物，游乐诸溪诚为难。

筑亭种柳恐不暇，天下龙雨须公还。

