# 秘书山中草堂

**作者**: 释文珦

## 诗词内容

谢客开山兴，深居寄草堂。

曲阑凭野色，虚牖敞晴光。

路转青林合，泉流碧涧长。

群峦分向背，平楚接微茫。

兰茝含幽洁，松筠傲雪霜。

玄猿啼夜月，青鹤舞朝阳。

地僻烟霞古，云深草树凉。

藤梢藏钓石，桂子落琴床。

为识禽鱼性，终辞鸳鹭行。

真曾脱颖出，祇作善刀藏。

不爱烧金术，唯留煮石方。

赋诗闲点笔，勘易静焚香。

酿酒应浮白，收茶自过黄。

秋来看{各刂}竹，春尽课劙桑。

水暖分鱼种，崖寒取蜜房。

人高征士节，天动少微芒。

道在名难隠，身闲乐叵量。

更知齐指马，诚足傲羲皇。

萧散氛埃表，高风不可忘。

