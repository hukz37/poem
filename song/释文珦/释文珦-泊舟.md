# 泊舟

**作者**: 释文珦

## 诗词内容

泊舟青林傍，日入风色莫。

翩翩群鸟归，各以类相聚。

我生独何为，孤立寡良遇。

落落天壤间，真如惠王瓠。

苦吟复谁听，直道遭时恶。

齿豁眼已昏，鬒发坐成素。

踯躅中夜起，霑衣苦多露。

仰视天一方，繁星不知数。

故乡何由返，年老忘归路。

良宵苦无悰，明朝又何处。

余生但迍邅，百念空回互。

感激动悲歌，邻舟还诟怒。

吞声入篷底，局促似罝兔。

行役古所叹，人生亦多误。

