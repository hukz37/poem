# 纪事

**作者**: 释文珦

## 诗词内容

庸贾狗鼠辈，龌龊无足观。

少小为博徒，狭斜恣游般。

凭附椒房宠，滥吹于王官。

匿罪而言功，虚声尚欺谩。

以之致鼎贵，真如沐猴冠。

擅命十五年，肆毒侔蝾蚖。

仁脉为之绝，善类为之殚。

纳侮于北邻，征盟日嚣讙。

兵戈满四海，天步极艰难。

鄂汉距江淮，列郡多创残。

人命若菅蒯，闻之心胆寒。

王家急军食，耕者不得餐。

罪大已难逭，犹思揜其奸。

驾言督诸军，翺翔向江干。

小器不自量，妄冀于曹瞒。

潜欲移帝室，微辞启其端。

贤哉夏金吾，直气生忠肝。

立欲碎其首，无奈师旅单。

奸谋既已泄，跼蹐方自叹。

畏诛竟宵遁，鸮𫛳铩羽翰。

逆贼幸屏迹，宗社得再安。

勤王毕云会，圣虑行小宽。

祖宗德泽深，国体宜无瘢。

指日恢中原，以尽万国欢。

