# 田家

**作者**: 释文珦

## 诗词内容

田家翁媪颇自适，翁解耕耘妇能织。

官中租赋无稽违，所养牛羊亦蕃息。

岁时力作不徒劳，桑柘满园禾黍高。

皆因勤俭百事足，老身不复愁逋逃。

儿女长成毕婚嫁，祇在东邻与西舍。

瓮头时复有新𥬠，亲戚团栾乐情话。

神前祭赛宜豊腴，家中衣饭随精粗。

县吏下乡鸡犬尽，但愿官府无追呼。

