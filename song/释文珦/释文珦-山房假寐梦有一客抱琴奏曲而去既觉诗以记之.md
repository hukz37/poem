# 山房假寐梦有一客抱琴奏曲而去既觉诗以记之

**作者**: 释文珦

## 诗词内容

山房夜坐无众喧，隠几而卧方澹然。

忽梦有人来我前，从容为我挥五弦。

琴声一一皆清圆，如听广乐于钧天。

曲终倏尔升云𫐌，亦有笙鹤相后先。

未知重会在何年，临风别恨空绵绵。

觉来竟亦何有焉，唯闻漏鼓声咽咽。

因识死生同寤寐，荣枯得失皆无意。

