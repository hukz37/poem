# 剡源山房

**作者**: 释文珦

## 诗词内容

茅屋小于船，寒宵此会偏。

苦吟因静得，幽思与闲便。

断壁栖云气，虚窗闭篆烟。

帖残重补画，琴老不胜弦。

画轴尘为古，茶𬬻火自然。

细泉胶苋腹，冻鹤堕松巅。

石鼓鸣如磬，甆缾色类铅。

雪明灯焰减，风远漏声传。

鼠黠窥人走，僮顽背客眠。

骨清神欲脱，兴逸语犹颠。

野性终应在，浮名岂足缠。

欲从支遁隠，未有买山钱。

