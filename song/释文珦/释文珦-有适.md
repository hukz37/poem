# 有适

**作者**: 释文珦

## 诗词内容

破屋无兄弟，拙者所栖息。

衡门未尝启，声利讵能迫。

资身不求备，百事遂省力。

粪埽皆可衣，草木皆可食。

春来有余暇，手种豆一席。

秋深叶黄陨，霜荚渐开拆。

收归篱落间，早晚自剥击。

藏之于瓶罂，粒粒堪爱惜。

穷冬火𬬻头，时唤山猿吃。

猿去吾亦眠，岩房愈幽寂。

口诵寒山诗，头枕麻衣易。

于以陶性情，终然远忧责。

颇谓贫非病，更觉损胜益。

与其称楩柟，未若作樗栎。

傍人莫相问，老子方有适。

