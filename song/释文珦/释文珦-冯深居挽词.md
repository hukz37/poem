# 冯深居挽词

**作者**: 释文珦

## 诗词内容

天地一深翁，匡庐气所钟。

亲传厚斋业，优得考亭宗。

劲节霜崖竹，高标雪峤松。

沧溟含雅量，干莫避辞锋。

元老皆知敬，𪫺夫独不容。

畏涂尝跌足，道院𫏐潜纵。

冤白州麾晚，身亡奠斝重。

魂应归帝所，人尽哭堂封。

有道存方册，无名上景钟。

死生今隔异，湖海昔过从。

刍束无繇致，愁凝五老峰。

