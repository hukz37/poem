# 牡丹坪诗

**作者**: 家铉翁

## 诗词内容

洛花古来称第一，金为之相玉为质。

画堂深处养根荄，丽日光中见颜色。

人力栽培傥未周，本然之天从而失。

我家大峨峰顶牡丹坪，傲雪凌霜知几春。

冬深突兀层崖上，春来烂漫红云生。

相传皇人炼丹处，帝敕六丁为守护。

天葩只合奉天人，那许移根到下处。

吁嗟皇人长与花为主，世上红紫纷纷何足数。

