# 谢刘仲宽惠茶

**作者**: 家铉翁

## 诗词内容

忆昨中原全盛时，五方贡茶走京师。

建溪头纲最先到，天子特命开经闱。

儒臣讲毕上命坐，瀹茗初试琼瓯甆。

云章昭回耀几席，群公进谢因进规。

我生也后不及见，耳闻盛事长嗟咨。

十年流落古瀛下，谁谓荼苦甘如饴。

蓬山伟人国俊彦，哀此下土南冠羁。

肯分锡赍贲衰朽，定知眷奖超凡私。

公才雅在严徐右，公学独出河汾师。

穹班近闻长秘府，奎壁分野生光辉。

儒臣见用天下福，讲席宏开太平期。

苍崖赤子望苏息，霖雨八荒舍公而其谁。

