# 雪中梅竹图

**作者**: 家铉翁

## 诗词内容

梅兄乃我义理朋，竹友从我林壑游。

青青不受尘土涴，皓皓肯与红紫侔。

别来天涯今几载，老大相逢俱白头。

玉龙排空展鳞鬣，天姥振佩锵琳璆。

古心姱节自为伴，严气正性谁能俦。

儿童莫作飞絮看，道眼无以空花求。

花飞絮舞两值遇，殆天之合非人谋。

娇禽谩夸颜色好，弱羽难禁寒风遒。

寄尔南枝尺寸地，莫与鹜群为辈流。

何人画工巧位置，使我坐对消闲愁。

却风吹灰万象改，平生故交还在不。

绨袍犹思见范叔，雪堂賸欲逢元修。

故山自有归隠处，琅玕成林雪成坞。

会当见汝面目真，西湖西畔踏雪寻故人。

