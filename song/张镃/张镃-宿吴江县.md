# 宿吴江县

**作者**: 张镃

## 诗词内容

既望月轮迟未上，更深阔港喧轻浪。

舟人惯夜自牵撑，却嫌炬火光摇晃。

长桥千柱过顷刻，良久阴辉弄云黑。

渔家裹鲊缚蟹来，波系松鲈取艰得。

堤平步散情初适，此去垂虹才咫尺。

登舆风力透衣绵，俯槛波声卷沙碛。

商船鱼贯昏烟隔，天水难分但空碧。

三贤远矣英爽存，来往频年定相识。

兴亡慨叹终何益，愚智俱为百年客。

划然长啸起蛟龙，共向吟笺飞霹雳。

