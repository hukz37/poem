# 自安福过真珠园梅坡

**作者**: 张镃

## 诗词内容

舒忧早逾关，延晤尽名侣。

林亭果幽赏，得计良自许。

高鸣迭酬唱，阳春谁激楚。

坐移游好园，振策盼芳渚。

曾茅旧剪结，冰艳静谁与。

几年杨巨源，句妙听钟敔。

谪仙继前躅，凌厉苍霄举。

吾人潘逍遥，清新出机杼。

揆予才独后，乙乙抽茧绪。

肆瞻宇宙宏，气类混出处。

盍簪忍轻散，快意樽中醑。

相看岂时情，襟期耐寒暑。

