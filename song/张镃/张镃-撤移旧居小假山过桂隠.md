# 撤移旧居小假山过桂隠

**作者**: 张镃

## 诗词内容

顷年叠石规制狭，大类堆沙戏成塔。

一株蟠桂两穉松，便爱清阴蔓藤匝。

阶前指作嵩华样，引宾纪咏纷酬答。

迁巢城北倏两期，惯有真山坐延纳。

人生最怕眼见广，到处卑凡意难合。

每还旧舍觉荒陋，草树虽添漫稠杂。

林塘移植势定增，未成已想风烟飒。

朝晴夕晦各异状，倚杖闲看更铺榻。

园中胜赏亦甚富，此独宜茶兼酒榼。

载来非敢效奇章，甲乙题朱旋涂蜡。

