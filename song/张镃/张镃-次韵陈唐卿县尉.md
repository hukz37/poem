# 次韵陈唐卿县尉

**作者**: 张镃

## 诗词内容

耽诗固无益，损虑更招咎。

技痒搔不疗，铭坐口还又。

出门索朋俦，培我本根厚。

顽石夸琼瑰，朽壤被𫄨绣。

归来三叹息，谁脱章句囿。

堂堂柱下史，退食燕清昼。

门前车马闹，有客老且瘦。

无求见容貌，话味若饮酎。

从容得句帙，细读前竟后。

令人发深省，咀嚼尽华茂。

要须即所见，快手撤蒙陋。

兰香出深林，着意乌可嗅。

