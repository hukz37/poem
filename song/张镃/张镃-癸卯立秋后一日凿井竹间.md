# 癸卯立秋后一日凿井竹间

**作者**: 张镃

## 诗词内容

兹岁苦告晹，旱熯弥五旬。

老火秋益焚，阳螭燎朱鳞。

小寝屡亭午，床移瞰墀垠。

迎南有风到，汛扫方无尘。

髯奴挈缾水，云此乞诸邻。

同居虽楹连，列位难地均。

旧井荫一亭，经夏汲取频。

霤泽既稍愆，土脉几就湮。

倏思书斋外，墙西种丛筠。

而间事垦掘，泉眼当津津。

涓辰甲戌良，霜锸穿苔茵。

下浚十尺余，疏泥出胶墐。

灵泉果旁溢，清泠洁如银。

板松实为底，环塼虚至唇。

汞沙赤颗块，石英紫璘皴。

投置可蠲疾，酿麹尤甘醇。

青丝系铜壶，挹玩醒心神。

当年负暄老，犹将献严宸。

九重方焦劳，渴饥念黎民。

昨暮雨一筛，四野艰敷匀。

今晨直言诏，庶政勤咨询。

谏听将必行，纯诚动苍旻。

沾苏遍原亩，丕昭吾君仁。

