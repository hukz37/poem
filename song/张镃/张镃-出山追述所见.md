# 出山追述所见

**作者**: 张镃

## 诗词内容

我家正对风烟住，饱看阴晴变朝暮。

清秋非但入诗脾，挽向溪山深处去。

溪山深处是湖州，水合云凝不断头。

晒稻坡前移拄杖，罩鱼滩际泊扁舟。

入城要尽登临目，驼桥系缆因留宿。

旧游十载梦惊回，堤边老柳依然绿。

凌晨取道岘山前，漥樽就拊穹崖巅。

萦纡遥指道场路，挂席径造寻幽禅。

弯环港转茭田上，鶑簧激烈千松嶂。

竹舆飞入翠光中，宝合朱扉恣舒望。

当年祖讷伏於菟，蹑屐旋薙荆榛居。

至今夜半吼寒月，守护净境严驱除。

呼灯谈话倏度夕，粥杯共赴云堂集。

日高振袂过邻峰，老衲相看但长揖。

