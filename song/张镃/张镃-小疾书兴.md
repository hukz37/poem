# 小疾书兴

**作者**: 张镃

## 诗词内容

卷怀无与适，著冠试徐行。

廊西小堂幽，丛篁杂荷声。

吹衣怯风猛，帘垂一床横。

坐余忽屡叹，安闲吾半生。

无端局官簿，随群觊浮荣。

出入与日俱，何尝惠黎氓。

今晨疾在告，反觉意气平。

炉烟结复开，远度松梢明。

晴久色愈耐，枝疏韵尤清。

香去松不随，香来松不迎。

倏然归太虚，无心计亏盈。

一着要我决，岂在他人评。

还寻鸥鹭伴，静乐乌可名。

眼前俗物空，秋老共身轻。

