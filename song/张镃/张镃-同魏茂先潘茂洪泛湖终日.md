# 同魏茂先潘茂洪泛湖终日

**作者**: 张镃

## 诗词内容

天将奇观留东南，波织翡翠山堆蓝。

仙庐佛刹互入望，渔篷游舫遥相衔。

清愁闭户孤晴色，试逐薰风领佳客。

平生行处后杯盘，枯淡自甘先笔墨。

放船何处芙蓉开，绿幢翠葆从天来。

凌波生尘想遗珮，抚槛徙倚心悠哉。

秦关将种身九尺，须绕茶烟闲虎戟。

潘君高隠百不知，酒酣慷慨乾坤窄。

空蒙暮气收斜阳，柳色转岸参差香。

南漪杜鹃易桧海，公子爱客邀举觞。

毕逋栖乌噭城上，登车揽辔归相望。

乘闲结伴须数来，与往不烦拘定向。

