# 刘宗古画过海寿星

**作者**: 张镃

## 诗词内容

南极煌煌山川精，辉明渊耀为天经。

化成仙人渡沧溟，黑风不作鱼龙腥。

冉冉风气如云停，峩冠曳带从竛竮。

修髯炯目玉炼形，神光转映浮中庭，穹龟坐踞捐辎𫐌。

辽东令威姓维丁，翔空欲下摇霜翎。

予方厌世争腐腥，栖心元域全撄宁。

此图谁将揭素屏，细观混体通百灵。

诛馘飞毒命门扃，清音透顶闻雷霆。

披萝重冈𣃁松苓，我命在我同千龄。

