# 重午

**作者**: 张镃

## 诗词内容

林间忘时节，今朝忽重午。

雨过天未昧，轻阴障初暑。

追思儿童日，争先缠彩缕。

葵榴映昌{蜀欠}，梅李参角黍。

书堂给休假，欢呼屡跳舞。

但喜逢佳辰，那知岁如许。

遄经六六回，劳生竟何补。

幸早安静乐，飞潜伴鳞羽。

犹怜艾作人，狞瞠俨当户。

想其亦自畏，势险正骑虎。

孰若平地我，不随时仰俯。

门前鸥鹭波，宅畔花柳圃。

晨看一卷经，暮饮三杯醑。

诗成时落韵，格调任逾矩。

大胜汨罗人，独醒徒自苦。

