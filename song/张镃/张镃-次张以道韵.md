# 次张以道韵

**作者**: 张镃

## 诗词内容

耽幽畏奔逐，何翅畏暑寒。

岂真傲世人，亦各性所安。

弄水小渔艇，寻诗蹇馿鞍。

相宜清昼永，嬉娱绝嗟叹。

方苞红玫瑰，纷萌翠琅玕。

胡为悉弃置，随人强蹒跚。

头颅每自知，终难继貂冠。

超情混俗久，漫若草败兰。

委身羁馽中，黾勉聊自宽。

习气犹未除，搜句雕肠肝。

偷闲时一游，园池有荷槃。

