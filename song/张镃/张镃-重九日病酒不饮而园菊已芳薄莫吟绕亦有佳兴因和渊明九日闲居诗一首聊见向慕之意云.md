# 重九日病酒不饮而园菊已芳薄莫吟绕亦有佳兴因和渊明九日闲居诗一首聊见向慕之意云

**作者**: 张镃

## 诗词内容

心境本一如，美恶缘妄生。

惟今寻常日，强以重九名。

入秋雨泽悭，连朝更晴明。

木叶未苦凋，禽鸟皆春声。

寓形天宇内，自顾非壮龄。

年年登高时，无菊酒漫倾。

何如兹岁好，金英照轩荣。

远怀柴桑翁，合处无疑情。

不饮还醺然，妙寄由天成。

