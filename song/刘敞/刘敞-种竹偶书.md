# 种竹偶书

**作者**: 刘敞

## 诗词内容

少有王子癖，长怜此君雅。

常嫌地喧窄，不敢谋潇洒。

昨日山客来，劝我栽砌下。

感荷知我心，遂得移遶舍。

其中置磐石，可以措尊斚。

于此更一座，以待违名者。

山禽时复来，清啭如郊野。

其余即无见，不辨春与夏。

吾惟厌时俗，人亦来者寡。

顺然两无议，外誉焉足假。

新笋渐盈尺，新枝已铺瓦。

燕雀勿相惊，深沈似隆夏。

