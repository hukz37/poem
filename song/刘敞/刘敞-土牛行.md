# 土牛行

**作者**: 刘敞

## 诗词内容

立春自昔为土牛，古人设象今人愁。

岂有笵泥作头角，便可代天熙九畴。

村夫田妇初不知，缤纷围遶争相祈。

皆云宜蚕又宜谷，拜跪满前同致词。

由来人事常反复，久立要津宁尔福。

请看今者拜跪徒，少选分张取其肉。

牛实无知何用祭，牛能有情岂不愧。

化育万物非尔才，世人资尔聊为戏。

