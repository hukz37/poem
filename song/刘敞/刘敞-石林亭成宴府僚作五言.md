# 石林亭成宴府僚作五言

**作者**: 刘敞

## 诗词内容

吾爱谢宣城，适意安独往。

虽聮鳯池步，不废山泉赏。

吾慕应休琏，感事能属书。

颇婴下流谤，独占仁智居。

寥寥二贤后，忽忽千载余。

若士不可追，此风或在予。

延石象众山，决泉泻交渠。

林壤使我欣，不知歳月徂。

薜萝分蔽亏，松竹相扶疏。

时时四方客，顾此亦踟蹰。

傥遇锺子期，知子情所摅。

