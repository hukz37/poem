# 和邻几持国景德寺纳凉

**作者**: 刘敞

## 诗词内容

四时急相乘，五月大火中。

天地为炽炉，万物皆沸铜。

吁嗟望云汉，长啸怀清风。

覆载虽高厚，跼蹐似不容。

蚩蚩道旁子，奔走劳厥躬。

外以尘土伤，内为利害攻。

狂酲无由濯，势与群物终。

安知逍遥游，采真得所从。

宝宇豁高严，剧谈叩真空。

虚白从中来，清凉脱樊笼。

惜哉但独乐，不与斯人同。

作诗寄妙赏，藐若凌青穹。

依隐或玩世，诡时在不逢。

三复金玉音，旷然已发蒙。

