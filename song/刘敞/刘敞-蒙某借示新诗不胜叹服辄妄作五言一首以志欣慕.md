# 蒙某借示新诗不胜叹服辄妄作五言一首以志欣慕

**作者**: 刘敞

## 诗词内容

元化陶钧外，中枢斗极边。

济时俱陟降，均逸暂蕃宣。

近辅城连十，东方骑累千。

亲欢主于适，时论老而传。

养志古何有，承颜能浩然。

君羮鼎味在，彩服衮衣聫。

德表真希世，天伦略比肩。

名今万石最，学肯一经专。

相戒南陔养，赓歌棠树篇。

埙箎盛迭奏，金玉烂相鲜。

锡类迂深眷，怀归私自怜。

一闻诗礼意，特悟昔人贤。

