# 赠苏颂

**作者**: 刘敞

## 诗词内容

犬豕蒙虎革，气能慑群雌。

众人见之美，苏生见之嗤。

褐客怀宝玉，精神暗尘缁。

他人望而唾，苏生望而知。

知之竟何补，位下容貌卑。

雷同世方尚，独异诚难施。

嗟子岂不谬，拳拳心不移。

拜我呼我兄，问我谓我师。

奔蜂负藿蠋，谁道当其宜。

悯子空慕古，且为世人非。

古人亦如此，如此名已垂。

但当励行习，慰我千里思。

