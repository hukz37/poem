# 和府公二十韵

**作者**: 刘敞

## 诗词内容

百草迎年茂，群花逼夏零。

天工感寥落，春事出丁宁。

皓月雕寒魄，鲜风结暖馨。

彩霞融缥缈，甘露洒清泠。

照坐千枝烛，摇空九子铃。

轻黄金缀缕，凝碧玉镌缾。

烂漫辅鲛锦，褵褷聚鹤翎。

问名惊竞秀，变态骇流形。

锺美应成媪，储芳或景星。

意真乘澹泊，气淑倚娉娗。

浄影临雕槛，疏音隔后庭。

瑶妃旦酣酒，玉女夜窥棂。

时世妆浓澹，朝云梦窈冥。

魂从攀处乱，醉任看余酲。

禁籞曾迂幸，天歌独仰听。

一时矜绝出，众卉谢晶荧。

正尔生成巧，由来造化灵。

属词劳比兴，图象费丹青。

雨重碧油幕，灯昏云母屏。

谪仙才不世，激赏为君聆。

