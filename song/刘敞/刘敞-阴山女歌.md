# 阴山女歌

**作者**: 刘敞

## 诗词内容

种玉不满畦，种花易满枝。

玉生寄石自有处，花飞随风那得知。

婵娟翠髪阴山女，能为汉装说汉语。

春心未知向谁是，夜弹琵琶涙如雨。

赤车使者过鳯凰，暗中一闻先断肠。

碧窗锁烟未容去，侍儿密献江南珰。

鹊飞上天星沈海，人心不同事随改。

翦环洗妆许君老，百年如梦情终在。

妾乘油壁郎乘骢，西陵松柏墨色浓。

新欢未已旧愁起，水流曲曲山重重。

周周衔羽鹣比翼，天生相亲人岂识。

虽不及清路尘，犹当作山上石。

