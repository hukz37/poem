# 日醉

**作者**: 刘敞

## 诗词内容

犀首从横时，无事犹饮酒。

我生太平际，日醉亦何有。

太平多贤才，台阁固其薮。

济世图功名，汲汲常恐后。

我宁乐自放，甘与物俱朽。

顾惟人间迹，澶漫独已久。

智谋乏施设，筋力倦奔走。

幸为朝廷知，而免职事守。

人当自量度，快意安所受。

何能强绳检，希世视自负。

晶荧流霞波，泔淡白玉斗。

欢来无虚席，嘲笑命宾友。

残冬虽余几，自足数开口。

浩歌迎春风，安用独醒叟。

