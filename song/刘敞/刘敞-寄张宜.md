# 寄张宜

**作者**: 刘敞

## 诗词内容

张君于福乐，先进野人也。

曩者吾见之，大惊彼何者。

须眉交苍白，被服必儒雅。

故善殷周间，不居王郑下。

诸士多及门，之子独在野。

食有脱粟饭，出无款段马。

乡闾行虽高，时俗知亦寡。

昨闻修庠序，造士系陶冶。

斯人宜聘起，可以专楚槚。

养贤须勤渠，风教随用舍。

望君万里余，谁谓我心写。

