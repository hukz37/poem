# 和邻几圣俞持国雪十八韵依次用

**作者**: 刘敞

## 诗词内容

集霰群阴结，飞霙万寓低。

乾坤豁开辟，方域露端倪。

广宇规茅藉，雕墙筑粉泥。

山容包紫翠，壤色变玄黎。

筒葛来従越，冰纨制自齐。

游欢慰枚马，猎兴助良奚。

饰貌沽珍粹，因方衒角圭。

隙间巇可抵，行际道先迷。

沾服惊游雾，临渊怪饮蜺。

调元思暖津，跧伏悯灵蠵。

几误乌成鹄，才分鹤处鸡。

惨肤森若竖，堕指酷逾刲。

泽国水还袭，焦原足易栖。

贫儒欣夜诵，季女戚朝侪。

舟楫胶藏壑，骅骝滑踠蹄。

斵冰歌竞若，擿埴杖频携。

景幸人人得，诗从物物题。

长吟歌真乐，安羡舞前溪。

