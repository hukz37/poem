# 雨过前轩偶记

**作者**: 刘敞

## 诗词内容

江南羁客怀乡墅，晓起前轩对零雨。

清波满目如鉴中，遶岸高松十余树。

砌旁芳草似汀洲，巉岩殿角飞红楼。

沈光倒影入浪底，宛是若邪溪上头。

薄雾疏烟迷近远，水色谁能辨深浅。

忽惊谢去尘中游，不知正自居京辇。

何人草服倚长松，回头误问钓鱼翁。

眼前景致偶相同，岂异仙术游壶中。

