# 和永叔食糟民

**作者**: 刘敞

## 诗词内容

岁丰饮酒众同醉，岁饥散糟民亦济。

乃知酒酤在官为长策，上可足财下均利。

黄头稚子白髪翁，哺糟相随尘土中。

岂嫌身居犬彘后，还喜生值恩施丰。

翰林仙伯屈主诺，忧民之忧乐民乐。

祸阶六筦不易救，恵及连城自云薄。

周公以来千百年，希世俗儒玩糟粕。

排斥酒诰终莫用，感激长谣岂虚作。

恨公未为富民侯，此等区区岂所忧。

