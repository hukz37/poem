# 奉酬春卿资政给事见寄并贶法酒

**作者**: 刘敞

## 诗词内容

王甸雄三辅，侯邦重百城。

公虽纵谈笑，人自服神明。

烹干元和正，陶镕庶物精。

优游破余地，洒落动高情。

讼比甘棠息，居无吠犬惊。

勤追頖宫学，继出汝南评。

风雅移方俗，弦歌溢颂声。

忘年及晚辈，与进绝诸生。

预列登堂拜，陪参别乘行。

襟怀向客尽，风彩照人清。

弧矢亲观德，沧浪并濯缨。

宴余花烂漫，猎罢雪纵横。

末节形骸外，良辰乐赏并。

西曹寛吏谪，东阁借宾荣。

密席眀金炬，佳人出玉笙。

听歌浓黛敛，看舞小腰轻。

敢谓招携讯，由来许与诚。

会知私坎井，未可屈长鲸。

凤尾腾中诏，麟符寄别京。

去思邈已远，陈迹浩难平。

叩叩烦书礼，悠悠想旆旌。

何时命霖雨，举世望阿衡。

逸唱回春藻，深衷释吝萌。

自然心醉久，那在酒如饧。

