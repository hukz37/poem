# 十月二日邀邻几饮裴二如晦来遂留至夕

**作者**: 刘敞

## 诗词内容

晚下渠石阁，方辔得倾盖。

天寒畏干人，卮酒自相对。

裴侯非宿约，来预心赏会。

吾季方家居，四坐客解帯。

献酬杂嘲谑，欢笑以为快。

幸无俗中士，形迹一不怪。

蟋蟀鸣高堂，岁月聿已迈。

于今鲜吏责，无所忧其外。

但当勤来顾，数醉此庭内。

良无德与汝，聊足纾慷慨。

