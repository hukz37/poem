# 子直携杂文见过

**作者**: 刘敞

## 诗词内容

王孙少年敏于笔，壮如骅骝勇鹯鹘。

摇毫裂简殊多端，因事陈词不专一。

春风吹空花满眼，秋霜缩物寒吹骨。

元气回复无常形，四时变化岂定律。

斯文法天亦自然，古来达者犹识偏。

今君始冠便如此，后日更老当谁先。

忆昔孟轲有遗语，取之左右逢其源。

乃知述作繋根本，根本苟盛枝条繁。

君能致身取不朽，得世知吾得贤友。

