# 忆洞庭

**作者**: 刘敞

## 诗词内容

少年慷慨轻远行，岀入楚越多所经。

每令百川尽衣带，独忆岳阳观洞庭。

方舆沈潜似无地，倚盖回还徒见星。

始疑上帝限南北，恐有漏泽连青冥。

西风八月氛雾收，旷宇千里令人醒。

苦为外境相诱掖，欲弃尘世浮沧溟。

当时发狂颇自怪，真拟乘兴携湘灵。

至今局促不如意，坐视岁月无时停。

凉秋满眼更多感，回首尚觉君山青。

