# 瘿木樽

**作者**: 刘敞

## 诗词内容

先民任天真，吾得见其器。

其器云如何，盖若刳木类。

不戕生以戚，不伤材以蔽。

不以远见遗，不以枯见弃。

因其无用姿，授以有用意。

取彼自然象，廓此闳然制。

岂无雕磨工，不欲败淳粹。

岂无青黄文，不欲增巧伪。

其高岂无盖，不设簋簠制。

其下岂无舟，不着鸡鸟丽。

任真肆获落，肯慕金玉贵。

儿童诮敦朴，妇女惊丑异。

岂若轻薄子，形容混兹世。

矜愚以相高，饰貎以自喜。

淳风陷衰薄，古道丧简易。

自非窊樽民，慎勿同一醉。

