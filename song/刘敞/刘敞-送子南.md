# 送子南

**作者**: 刘敞

## 诗词内容

南师鼓琴者，余力推步精。

千里求知音，徒步入王城。

能高颇自负，一一游公卿。

朝廷富贵人，宠辱心若惊。

闻至必解榻，招邀剧生平。

以兹禄命术，独得当时名。

朱弦与素徽，弃置莫为听。

往往默自抚，或疑非断声。

红尘车马中，随俗翻营营。

振衣忽长叹，吾已知时情。

卷槖郤东下，野风萧然清。

且赍山水意，永待锺期生。

