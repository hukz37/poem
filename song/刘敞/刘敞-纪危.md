# 纪危

**作者**: 刘敞

## 诗词内容

四月河水湍，怒风复相乘。

维绝柁亦摧，舟人废其能。

中流急回环，顷刻不可胜。

性命委自然，岂知所依凭。

堤旁多聚观，失色气崩腾。

孰不愿引手，而乏钩与绳。

嗟我亦天幸，既危乃复兴。

追思方厄时，汗出如洗冰。

侧闻前此者，覆溺已屡曾。

此事通为邦，长民可以惩。

因书作长诗，俾不忘战兢。

