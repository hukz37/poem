# 石首县

**作者**: 刘敞

## 诗词内容

丛石浮水中，峻堤缺复连。

往往为深潭，波流自回环。

秋山未摇落，碧树皆参天。

仰观积水痕，仍在高树巅。

里人半巢居，出入随乌鸢。

令尹亦菜色，市楼寂无烟。

皇天不纯命，百姓何震愆。

苦云耕织废，租税尚未蠲。

赤子向漂荡，所存皆偶然。

虽知负官输，未忍更弃捐。

奈何唐尧世，复见昏垫年。

何以救汝饥，朝廷急忧边。

