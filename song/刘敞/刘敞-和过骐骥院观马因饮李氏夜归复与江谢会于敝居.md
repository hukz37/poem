# 和过骐骥院观马因饮李氏夜归复与江谢会于敝居

**作者**: 刘敞

## 诗词内容

子真王济徒，爱马有马癖。

毎嫌驽骀众，未睹千里格。

朅来飞龙厩，一一数白黑。

始惊麒麟骨，秀出无与敌。

旗旄乱云霞，鼓吹喧霹雳。

从容看回旋，感激私叹息。

此当逝昆仑，上与天无极。

奈何局轩陛，终歳老羁靮。

主人贵公子，埽榻多命客。

聊欲寛其意，无为稍戚戚。

珍羞杂水陆，清酒漾金碧。

嘲笑心目开，留连日已夕。

归来兴不尽，驻马问所适。

知我方会友，投鞭遽登席。

贫家竟何如，脯醢乏余力。

歌舞复无素，儿童强敦逼。

多君平生怀，不与贫富隔。

欢来亦酩酊，俛仰愧三益。

