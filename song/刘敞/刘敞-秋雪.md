# 秋雪

**作者**: 刘敞

## 诗词内容

剥候凋群阳，幽阴肆腾涌。

清霜飞云初，大雪吁不凶。

缤纷舞鸿鹄，细碎翻蠛蠓。

北风故相资，冻雨仍更纵。

泥涂绝行道，珠璧弃郊垄。

峩峩九重高，兀兀双玉耸。

寒光坐辉映，凛气弥冲拥。

壮士歌慷慨，儒生议刑宠。

长年昔未逢，噤语空多悚。

皇天无私尤，德惠答虔巩。

岂伊伤时和，盖亦遵顺动。

况兹秋方高，民麦皆在陇。

龙蛇蛰既坯，鸟兽毛亦氄。

农夫乐休役，天子寛垂拱。

信此丰年祥，尔曹何必恐。

