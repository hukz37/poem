# 送孜生

**作者**: 刘敞

## 诗词内容

遭遇爵位轻，治平进取难。

不见明经士，白首成一官。

怜尔吾家驹，学问知所安。

得名万众中，奋迅生羽翰。

天子临广廷，公卿肃衣冠。

传呼署甲乙，谁不倾目观。

我时忝陪侍，趋拜玉座前。

鄂秀莩亦荣，不自知欣懽。

勿言势尚卑，无以地固寒。

鸾鳯曾棘栖，蛟龙亦泥蟠。

孟轲称三乐，富贵不与焉。

恨我不如尔，千锺益悲叹。

奈何方远别，浩荡江湖间。

临分岂自胜，流涕空汍澜。

