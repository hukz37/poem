# 和张洞春雪

**作者**: 刘敞

## 诗词内容

水国虽暑湿，亦恶春令早。

雨旸恒不时，过燠未为好。

凌威集骄阳，瘴疹一以埽。

宿麦根复濡，丰年不烦祷。

堪舆气清真，生物同寿考。

大哉造化力，排斡正穹昊。

能令四时顺，少失安足道。

君胡乃嗟叹，哀彼花与草。

方今王正始，节物自未老。

繁华虽云迟，秀实终自保。

可以寛君爱，毋为色枯槁。

