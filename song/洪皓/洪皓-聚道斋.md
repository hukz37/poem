# 聚道斋

**作者**: 洪皓

## 诗词内容

古人以道寓诸器，今人谓器与道异。

不知器存道亦存，制器尚象皆其类。

张公榜斋为聚道，古器仍居三代宝。

鼎彛雕镂出神怪，篆籕文章资探讨。

虬螭怒目肆攫拏，犀兕顿足纷交加。

云靁华花靡不有，巧妙肯使毫厘差。

词严义密见款识，传之万祀期不坠。

仲淹著书非著论，侍郎独识先公意。

见说侍郎才更优，牙签插架如邺侯。

从来器宝待人宝，此器此人今罕俦。

