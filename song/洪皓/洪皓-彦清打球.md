# 彦清打球

**作者**: 洪皓

## 诗词内容

三伏击球暴气和，汗马良劳戛玉珂。

残形伤目未尝虑，裸颠垢面服皮𫖇。

列骑骎骎有中下，王孙上驷金盘陀。

矫如跳丸升碧汉，坠若流星落素波。

分明较胜各驰逐，雷奔电掣肩相摩。

天下固自有至乐，但知此乐无以过。

有时雌雄久不决，载渇载饥日忽蹉。

或胜或败何所竞，屈膝进酒方骈罗。

击鼓横笛歌且舞，观者如堵环青娥。

抑尊礼卑浑不顾，一时快意遑恤它。

景云贵戚尤好此，贞元方镇亦同科。

柳泽韩愈犹进谏，况乃名髙欲戢戈。

莫言得之自马上，连朝肄习恐伤多。

韩柳二书戒驰骋，愿寘左右日吟哦。

留心经史修远业，黑头侍宴朱颜酡。

