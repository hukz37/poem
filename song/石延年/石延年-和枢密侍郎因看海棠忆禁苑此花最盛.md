# 和枢密侍郎因看海棠忆禁苑此花最盛

**作者**: 石延年

## 诗词内容

君看海棠格，群花品讵同。

娇娆情自富，萧散艳非穷。

蒨縠班吴苑，新罗碎蜀宫。

锦窼杯里影，绣段隟前烘。

心乱香无数，茎柔动满丛。

意分巫峡雨，腰系汉台风。

盛若霞藏日，鲜于血酒空。

高低千点赤，深浅半开红。

妆指朱才布，膏唇檀更融。

色娇无可压，体瘦不成丰。

枝重轻浮外，苞疏密间中。

难胜蜂不定，易入蝶能通。

杜甫句何略，薛能诗未工。

