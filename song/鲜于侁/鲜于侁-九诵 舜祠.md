# 九诵 舜祠

**作者**: 鲜于侁

## 诗词内容

道历山兮逶蛇，思古人兮感叹。

并储胥兮肃止，仰曾云兮晻暧。

兽何鸣兮林中，鸟何悲兮山上。

木何为兮不剪，草何为兮茂畅。

帝之神兮在天，帝之德兮在人。

物具兮四海，心精兮一纯。

采秀实兮山间，摘其毛兮涧底。

玉醴湛兮琼茅，希修杂兮兰茝。

乐备兮九奏，鳯舞兮仪韶。

人骏奔兮如在，君卒享兮神交。

