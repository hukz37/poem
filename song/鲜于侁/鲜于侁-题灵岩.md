# 题灵岩

**作者**: 鲜于侁

## 诗词内容

马烦棰策车驰毂，终岁尘劳常碌碌。

喜闻岩寺在山中，路转清溪入幽谷。

乍行山口疑洞天，穷深一上翻平田。

千层台殿隐林木，四面石壁生云烟。

山僧迎门笑相揖，为立场祖师存德迹。

屈指于今八百年，已在西来达摩前。

鹤鸣飞止黄金地，锡杖涌起清凉泉。

境称尚绝名天下，天台石桥乃其亚。

千峰不改岁寒时，一水最怜秋月夜。

半生游学颇艰辛，且向空山老此身。

也知方丈安禅处，解笑东西南北人。

