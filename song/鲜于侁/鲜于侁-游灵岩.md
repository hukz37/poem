# 游灵岩

**作者**: 鲜于侁

## 诗词内容

千峰环郡宇，二水遶城堞。

每怜山水佳，况复开岩穴。

川流数里近，放棹攀巀嵲。

灵岩骇神化，环阴数亩阔。

何人营佛祠，栋宇殆天设。

前轩瞰溪山，眺听心耳豁。

径穿巨石下，碧玉耸高节。

涓流泻石谼，玉乳甘且洁。

其东乃小岩，洞户敞深彻。

嵌岩见石柱，任重立精铁。

昔人遇真仙，相携观金阙。

川平听鸡犬，始觉人世别。

屈曲沿清溪，桃花正开发。

尘缘念乡县，归思若弦涉。

寤寐瞬息间，岩扉已严𫔎。

时迁等陵谷，事胜存图牒。

独有苍江流，清霄鉴明月。

予来秋之季，气象颇凄切。

草木自变衰，山花常复活。

青晖沃赏适，异境差胜绝。

薄暮上归艎，依然望林樾。

