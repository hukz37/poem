# 九诵 河伯

**作者**: 鲜于侁

## 诗词内容

清秋方初兮霪雨降而无时，旧坊弗治兮河水泛滥而为灾。

潏汨沸渭兮澎湃奔波而霈来，崩腾覆溺兮夫岂河伯之不仁。

汗漫千里兮荡然室闾，耄稚惊号兮丘冢为家。

蛟螭愤怒兮鱼鳖纵横，鼋鼍驰骛兮凫鹜飞翔。

皇天无亲兮视听以民，五序参差兮咎极以滋。

圣惟唐尧兮固遭横流，臣有舜禹兮舆心所依。

御灾拯溺兮九叙可歌，四凶遂去兮二人以升。

天地平成兮海隅蒙福，白马玉璧兮非神之欲。

