# 古豪侠行赠魏邻几

**作者**: 黄庭坚

## 诗词内容

翩翩魏公子，恐是信陵君。

高义动衰俗，孤标对层云。

风吹棠棣花，一枝落夷门。

俯仰少颜色，萧萧烟景昏。

已朽朱亥骨，侯嬴无子孙。

众中气轩昂，把臂输肺肝。

沃之红鹦鹉，载以乌贺兰。

门前马嘶急，我弟忽扣关。

谓言空中落，逆旅有仁人。

老母一解颜，万金难报恩。

琅玕迺未赠，交好如弟昆。

