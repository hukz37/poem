# 寄李次翁

**作者**: 黄庭坚

## 诗词内容

雨断山川明，花深鸟乌乐。

枯骨不霑名，古今同一壑。

惟有在世时，聊厚不为薄。

南箕与北斗，亲友多离索。

斯文如旧欢，李侯极磊落。

颇似元鲁山，用心抚疲弱。

不以民为梯，俯仰无所怍。

胸中种妙觉，岁晚期必获。

然膏夜读书，见圣宜有作。

文字寄我来，官邮远飞橐。

世缘心已死，傥得万金药。

