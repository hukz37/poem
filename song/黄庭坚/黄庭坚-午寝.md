# 午寝

**作者**: 黄庭坚

## 诗词内容

读书常厌烦，燕处意坐驰。

动静两不适，尘劳败天倪。

目昏生黟花，耳聩喧鼓鼙。

沈忧愁五神，倦剧委四支。

不聊终日堪，况乃久远期。

投书曲肱卧，天游从所之。

是身入华胥，仿佛胜初时。

春蚕眠巨箔，夏蜩化枯枝。

今之隠几者，岂有异子綦。

觉寐须臾闲，良亦休我疲。

迺知大觉梦，盖此德之归。

谁为今日是，二十二年非。

