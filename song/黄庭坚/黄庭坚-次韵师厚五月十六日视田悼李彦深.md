# 次韵师厚五月十六日视田悼李彦深

**作者**: 黄庭坚

## 诗词内容

南雁传尺素，飞来卧龙城。

颇知高卧久，忽作田野行。

湛湛陂水满，欣欣原草荣。

日华丽山川，秀色夺目精。

对酒不满怀，揽物有余清。

念昔读书客，远人遗世情。

南亩道观饷，西郊留劝耕。

共游如昨日，笑语绝平生。

此士今已矣，宾筵无老成。

犹倚谢安石，深心抚嫠惸。

