# 读方言

**作者**: 黄庭坚

## 诗词内容

八月梨枣红，绕墙风自落。

江南风雨余，未觉衣衾薄。

壁虫忧寒来，催妇织衣着。

荒畦杞菊花，犹用充羹臛。

连日无酒饮，令人风味恶。

颇似扬子云，家贫官落魄。

忽闻輶轩书，涩读劳辅腭。

虚堂漏刻间，九土可领略。

愿多载酒人，喜我识字博。

设心更自笑，欲过屠门嚼。

往时抱经纶，待价一丘壑。

卜师非熊罴，梦相解靡索。

所欲吾未奢，傥使耕可获。

今年美牟麦，厨馔丰餠饦。

摩挲腹中书，安知非糟粕。

