# 次韵子瞻春菜

**作者**: 黄庭坚

## 诗词内容

北方春蔬嚼冰雪，妍暖思采南山蕨。

韭苗水餠姑置之，苦菜黄鸡羹糁滑。

莼丝色紫菰首白，蒌蒿芽甜蔊头辣。

生葅入汤翻手成，芼以姜橙夸缕抹。

惊雷菌子出万钉，白鹅截掌鳖解甲。

琅玕森深未飘箨，软炊香秔煨短茁。

万钱自是宰相事，一饭且从吾党说。

公如端为苦笋归，明日青衫诚可脱。

