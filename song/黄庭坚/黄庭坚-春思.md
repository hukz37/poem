# 春思

**作者**: 黄庭坚

## 诗词内容

花柳事权舆，东风刚作恶。

启明动钟鼓，睡着初不觉。

简书催秣马，行路如徇铎。

看云野思乱，遇雨春衫薄。

今日非昨日，过眼若飞雹。

光阴行晼晚，吾事益落莫。

闲寻西城道，倚杖俯墟落。

村翁逢寒食，士女飞彩索。

平生感节物，始悟身是客。

搔首念江南，拏船趁㶉𫛶。

夷犹挥钓车，清波举霜鲫。

黄尘化人衣，此计诚已错。

百年政如此，岂更待经历。

