# 答何君表感古冢

**作者**: 黄庭坚

## 诗词内容

墨头万虫地上行，大钧钜冶之化生。

反复生没如车轸，直与岁月为将迎。

至人独解诸物撄，炼神含嚼太和精。

不取造化相经营，三天八景遂飞升。

何郎少年毛骨清，天机纯粹气坦平。

子有青简当刊名，应知炼修未易成。

一世危脆无坚凝，外慕掩袭真气零。

朝花薄莫不能荣，琳官金书有丹经。

胡不还魂游黄庭，何为临冢惋枯形，使予丹元童子惊。

