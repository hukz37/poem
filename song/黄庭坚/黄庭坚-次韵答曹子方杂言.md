# 次韵答曹子方杂言

**作者**: 黄庭坚

## 诗词内容

酺池寺，汤餠一斋盂，曲肱懒著书。

骑马天津看逝水，满船风月忆江湖。

往时尽醉冷卿酒，侍儿琵琶春风手。

竹间一夜鸟声春，明朝醉起雪塞门。

当年闻说冷卿客，黄须邺下曹将军。

挽弓石八不好武，读书卧看三峰云。

谁怜相逢十载后，釜里生鱼甑生尘。

冷卿白首大官寺，樽前不复如花人。

曹将军，江湖之上可相忘，舂鉏对立鸳鸯双。

无机与游不乱行，何时解缨濯沧浪。

唤取张侯来平章，烹茶煮餠坐僧房。

