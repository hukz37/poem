# 二月二日晓梦会于庐陵西斋作寄陈适用

**作者**: 黄庭坚

## 诗词内容

燕寝著炉香，愔愔闲窗闼。

梦到郡城东，笑谈西斋月。

行乐未渠央，苦遭晴鸠聒。

江郡梅李白，士女嬉城阙。

闻道潘河阳，满城花秀发。

颇留载酒车，共醉生尘袜。

想见舞余姿，风枝斜虿发。

鄙夫不举酒，春事亦可悦。

雨足肥菌芝，沙暄饶笋蕨。

海牛压风帘，野饭薰僧钵。

饱食愧公家，曾无助毫末。

劝盐推新令，王欲惸独活。

此邦淡食伧，俭陋深次骨。

公囷积丘山，贾竖但圭撮。

县官恩乳哺，下吏用鞭挞。

正恐利一源，未塞兔三窟。

寄声贤令尹，何道补黥刖。

从来无研桑，顾影愧簪笏。

何颜课殿上，解绶行采葛。

