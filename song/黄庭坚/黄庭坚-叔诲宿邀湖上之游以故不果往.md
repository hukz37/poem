# 叔诲宿邀湖上之游以故不果往

**作者**: 黄庭坚

## 诗词内容

芰荷采尽荇田田，湖光价当酒十千。

主人邀客殊未来，西风枕簟废书眠。

睡罢书窗翻墨汁，龙蛇起陆云雨湿。

晚筵红袖劝倾杯，公荣坐远酌不及。

章台柳色未知秋，折与行人鞭紫骝。

金城手种亦如此，今日摇落令人愁。

双飞鸳鸯一朝只，舂鉏欲匹畏白鸥。

风标公子诚自多，波浄月明如鹍何。

