# 襄阳古乐府二首 襄阳乐

**作者**: 苏辙

## 诗词内容

谁言襄阳苦，歌者乐襄阳。

太守刘公子，千年未可忘。

刘公一去岁时改，惟有州南汉水长。

汉水南流岘山碧，种稻耕田泥没尺。

里人种麦满高原，长使越人耕大泽。

泽中多水原上干，越人为种楚人食。

火耕水耨古常然，汉水鱼多去满船。

长有行人知此乐，来买槎头缩项鳊。

