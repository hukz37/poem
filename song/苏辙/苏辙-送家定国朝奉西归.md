# 送家定国朝奉西归

**作者**: 苏辙

## 诗词内容

我怀同门友，势如晓天星。

老去发垂素，隠居山更青。

退翁联科第，俯仰三十龄。

仕官守乡国，出入奉家庭。

鹄鹭性本静，芷兰深自馨。

新诗得高趣，众耳昏未听。

笑我老忧患，奔走如流萍。

冠裳强包裹，齿发坐凋零。

晚春首归路，朱轓照长亭。

县令迎使君，彩服导辎𫐌。

长叹或垂涕，平反知有令。

此乐我已亡，虽达终不宁。

