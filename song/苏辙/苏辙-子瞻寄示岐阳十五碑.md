# 子瞻寄示岐阳十五碑

**作者**: 苏辙

## 诗词内容

堂上岐阳碑，吾兄所与我。

吾兄自善书，所取无不可。

欧阳弱而立，商隠瘦且椭。

小篆妙诘曲，波字美婀娜。

谭藩居颜前，何类学颜颇。

魏华自磨淬，峻秀不包裹。

九成刻贤俊，磊落杂幺麽。

英公与褒鄂，戈戟闻自荷。

何年学操笔，终岁惟箭笴。

书成亦可爱，艺业嗟独伙。

余虽谬学文，书字每慵堕。

车前驾骐骥，车后系羸跛。

逾年学举足，渐亦行𫘟騀。

古人有遗迹，{是}短不及鏁。

愿从兄发之，洗砚处兄左。

