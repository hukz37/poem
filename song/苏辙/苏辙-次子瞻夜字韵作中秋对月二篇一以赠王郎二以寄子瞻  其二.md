# 次子瞻夜字韵作中秋对月二篇一以赠王郎二以寄子瞻  其二

**作者**: 苏辙

## 诗词内容

十年秋月照相思，相从祇有彭门夜。

露侵笳鼓思城阙，寒迫鱼龙舞潭下。

厌厌夜饮欢自足，落落襟怀向人泻。

秋深河来巨野溢，水干楼起滕王亚。

北海孔公虽好客，河内寇尹那得借。

是非朝野忽纷纭，得丧芳菲一开谢。

明月多情还入门，流水何知空绕舍。

晨餐江市富鳣鲂，夜宿山村足梨蔗。

坐隅𫛳鸟不须问，墙外蝮蛇犹足怕。

娄公见唾行自干，冯老尚多谁定骂。

