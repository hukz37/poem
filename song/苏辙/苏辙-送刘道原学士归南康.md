# 送刘道原学士归南康

**作者**: 苏辙

## 诗词内容

大川倾流万物俱，根旋脚脱争奔徂。

流萍断梗谁复数，长林巨石曾须臾。

轩昂颠倒唯恐后，嗟子何独强根株。

三年一语未尝屈，拟学文举惊当涂。

心知势力非汝敌，独恐清议无遗余。

扁舟岁晚告归觐，家膳欲及羞莼鲈。

隠居高节世所尚，挂冠早岁还州闾。

纷纭世事不着耳，得失岂复分锱铢。

投身固已陷泥滓，独立未免遭霑濡。

君归左右识高趣，牛毛细数分贤愚。

