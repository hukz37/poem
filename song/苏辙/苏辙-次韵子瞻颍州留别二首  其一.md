# 次韵子瞻颍州留别二首  其一

**作者**: 苏辙

## 诗词内容

托身游宦乡，终老羡箕颍。

隠居亦何乐，亲爱形随影。

念兄适吴越，霜降水初冷。

翩然事舟楫，弃此室庐静。

平明知当发，中夜抱虚警。

永怀江上宅，归计失不猛。

人生徇所役，有若鱼堕井。

远行岂易还，剧饮终难醒。

不如早自乞，闲日庶犹永。

世事非所忧，多忧亦谁省。

