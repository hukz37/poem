# 次韵刘贡父登黄楼怀子瞻二首  其二

**作者**: 苏辙

## 诗词内容

蔼蔼才名世，骎骎日转禺。

一时同接淅，平昔共栖梧。

揽辔真壮士，拥旄良丈夫。

尘埃脱缁绶，水石慰霜须。

胜地来相失，清樽未暇俱。

射余空见帖，铸罢祗观橅。

归计何当决，徂年贵早图。

槛中终为食，韝上耻闻呼。

顾我千羊毳，平生一钓舻。

微官不须满，也复试游吴。

