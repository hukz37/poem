# 雪中访王定国感旧

**作者**: 苏辙

## 诗词内容

昔游都城岁方除，飞雪纷纷落花絮。

径走城东求故人，马蹄旋没无寻处。

翰林词人呼巨源，笑谈通夜倒清樽。

住在城西不能返，醉卧吉祥朝日暾。

相逢却说十年事，往事皆非隔生死。

惟有飞霙似昔时，许君一醉那须起。

兰亭俯仰迹已陈，黄公酒垆愁杀人。

君知聚散翻覆手，莫作吴楚乘朱轮。

