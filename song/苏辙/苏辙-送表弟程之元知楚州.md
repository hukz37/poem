# 送表弟程之元知楚州

**作者**: 苏辙

## 诗词内容

与君外兄弟，初如一池鱼。

中年云雨散，各异涧谷居。

客舍复相从，语极长唏嘘。

青衫奉朝谒，白发惊晨梳。

百年不堪把，一樽欢有余。

清言我未厌，昨夜闻除书。

淮南旱已久，疲民食田蔬。

诏发上供米，仍疏古邗渠。

要须贤使君，均此积岁储。

径乘两桨去，不待五马车。

别离难重陈，劳徕不可徐。

政成得召节，岁晚当归欤。

