# 辛丑除日寄子瞻

**作者**: 苏辙

## 诗词内容

一岁不复居，一日安足惜。

人心畏增年，对酒语终夕。

夜长书室幽，灯烛明照席。

盘飧杂梁楚，羊炙错鱼腊。

庖人馔鸡兔，家味宛如昔。

有怀岐山下，展转不能释。

念同去闾里，此节三已失。

初来寄荆渚，鱼雁贱宜客。

楚人重岁时，爆竹鸣磔磔。

新春始涉五，田冻未生麦。

相携历唐许，花柳渐牙拆。

居梁不耐贫，投杞避糠核。

城南庠斋静，终岁守坟籍。

酒酸未尝饮，牛美每共炙。

谓言从明年，此会可悬射。

同为洛中吏，相去不盈尺。

浊醪幸分季，新笋可饷伯。

巑巑嵩山美，漾漾洛水碧。

官闲得相从，春野玩朝日。

安知书合下，群子并遭馘。

偶成一朝荣，遂使千里隔。

何年相会欢，逢节勿轻掷。

