# 罢提举太平宫欲还居颍川

**作者**: 苏辙

## 诗词内容

避世山林中，衣草食芋栗。

奈何处朝市，日耗太仓积。

中心久自笑，公议肯相释。

终然幸宽政，尚许存寄秩。

经年汝南居，久与茅茨隔。

祠官一扫空，避就两皆失。

父子相携扶，里巷行可即。

屋敝且圬墙，蝗余尚遗粒。

交游忌点染，还往但亲戚。

闭门便衰病，杜口谢弹诘。

余年迫悬车，奏草屡濡笔。

籍中顾未敢，尔后傥容乞。

幽居足暇豫，肉食多忧栗。

永怀城东老，未尽长年术。

