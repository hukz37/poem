# 和子瞻蜜酒歌

**作者**: 苏辙

## 诗词内容

蜂王举家千万口，黄蜡为粮蜜为酒。

口衔涧水拾花须，沮洳满房何不有。

山中醉饱谁得知，割脾分蜜曾无遗。

调和知与酒同法，试投麹糵真相宜。

城中禁酒如禁盗，三百青铜愁杜老。

先生年来无俸钱，一斗径须囊一倒。

𫗦糟不听渔父言，炼蜜深愧仙人传。

掉头不问辟谷药，忍饥不如长醉眠。

