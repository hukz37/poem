# 奉同子瞻荔支叹

**作者**: 苏辙

## 诗词内容

蜀中荔支止嘉州，余波及眉半有不。

稻糠宿火却霜霰，结子仅与黄金侔。

近闻闽尹传种法，移种成都出巴峡。

名园竞撷绛纱苞，蜜渍琼肤甘且滑。

北游京洛堕红尘，箬笼白晒称最珍。

思归不复为莼菜，欲及炎风朝露匀。

平居着鞭苦不早，东坡南窜岭南道。

海边百物非平生，独数山前荔支好。

荔支色味巧留人，不管年来白发新。

得归便拟寻乡路，枣栗园林不须顾。

青枝丹实须十株，丁宁附书老农圃。

