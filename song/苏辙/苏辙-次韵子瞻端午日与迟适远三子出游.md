# 次韵子瞻端午日与迟适远三子出游

**作者**: 苏辙

## 诗词内容

人生逾四十，朝日已过午。

一违少壮乐，日迫老病苦。

丹心变为灰，白发粲可数。

惟当理鉏耰，教子蓺稷黍。

谁令触网罗，展转在荆楚。

平生手足亲，但作十日语。

朝游隔提携，夜卧困烝煮。

未歌棠棣诗，已治刍灵祖。

士生际风云，富贵若骑虎。

奈何贫贱中，所欲空龃龉。

