# 戏作家酿二首  其二

**作者**: 苏辙

## 诗词内容

我饮半合耳，晨兴不可无。

千钱买一斗，众口分须臾。

月俸本有助，法许吏未俞。

愍愍坐相视，馋涎落盘盂。

颍潩旧乏水，粳糯贵如珠。

今年利陂堨，碓声喧里闾。

典衣易锺釜，入瓮生醍醐。

欢欣走童孺，左右陈肴蔬。

细酌奉翁媪，余润霑庖厨。

诘朝日南至，相戒留全壶。

一家有喜色，经冬可无沽。

莫怪杜拾遗，斗水宽忧虞。

