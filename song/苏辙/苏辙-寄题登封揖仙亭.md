# 寄题登封揖仙亭

**作者**: 苏辙

## 诗词内容

灵王太子本读书，纵谈谷洛参诸儒。

生来不见全盛初，老成遗训谁楷模。

心知渐失文武余，萧然直入山中居。

山间吹笙凤凰呼，升天白日乘龙车。

周人聚观拜路隅，明月为佩云为裾。

归来千岁孰在无，赤松老彭自为徒。

上侍玉宸临九区，烜赫不类山泽癯。

依山作邑贤大夫，夜中焚香溯空虚。

我欲从之驾肩舆，秋风八月来徐徐。

