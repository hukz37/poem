# 游太山四首 初入南山

**作者**: 苏辙

## 诗词内容

自我来济南，经年未尝出。

不知西城外，有路通石壁。

初行涧谷浅，渐远峰峦积。

翠屏互舒卷，耕耨随欹侧。

云木散山阿，逆旅时百室。

兹人谓川路，此意属行客。

久游自多念，忽误向所历。

嘉陵万壑底，栈道百回屈。

崖𪩘递峥嵘，征夫时出没。

行李虽云艰，幽邃亦已剧。

坐缘斗升米，被此尘土厄。

何年道褒斜，长啸理轻策。

