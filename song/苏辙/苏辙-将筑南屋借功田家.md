# 将筑南屋借功田家

**作者**: 苏辙

## 诗词内容

先人敝庐寄西南，不归三纪今何堪。

卜营菟裘阅岁三，西成黍豆余石甔。

借功田家并镢锨，农事未起来不嫌。

并遣浮客从丁男，芒鞋秃巾短后衫。

杵声登登骇闾阎，期我一月久不厌。

我方穷困人所谙，有求不答心自甘。

一言见许不妄谈，饮汝信厚心怀惭。

晨炊暮饷增酰盐，归时不碍田与蚕。

