# 大孤山

**作者**: 黄庶

## 诗词内容

彭蠡百里南国襟，万顷苍烟插孤岑。

不知天星何时落，春秋不书不可寻。

石怪木老鬼所附，兹乃与水同浮沉。

鸣鸱大藤树下庙，祭血不干年世深。

轴舻千里不敢越，割牲酾酒来献斟。

我行不忍随人后，许国肝胆神所歆。

落帆夜宿白鸟岸，睥睨百遶寒藤阴。

银山大浪独夫险，比干一片崔嵬心。

宦游远去父母国，心病若有山水淫。

江南画工今谁在，拂拭东绢倾千金。

