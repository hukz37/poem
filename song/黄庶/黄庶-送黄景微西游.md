# 送黄景微西游

**作者**: 黄庶

## 诗词内容

先生古肝脾，久恨不得识。

唯闻公卿家，要作门下客。

千载卞和泪，争磨荐书墨。

姓名落四海，履杂车马迹。

尘埃十年衣，几度改颜色。

纷纷九衢中，拭眼见珪璧。

敝褐埋众人，胸肺无丈尺。

从来饥渴心，既见转不释。

斗酒听语论，今古吐白黑。

秋入汴柳枝，买马欲西适。

虏方豺狼骄，似汉子弟国。

予知弱诸侯，必得主父策。

