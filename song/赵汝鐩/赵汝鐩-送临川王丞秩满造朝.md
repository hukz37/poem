# 送临川王丞秩满造朝

**作者**: 赵汝鐩

## 诗词内容

我来学制君哦松，数月握手臭味同。

君今南浦我送客，水萍风云何匆匆。

别酒未釂白玉斝，椎鼓催发斜阳红。

青霄迫逐不少借，指日便入明光宫。

祖鞭先着气射斗，好吐平生经纶胸。

临汝诗卷如束笋，殿阁正欠赓薰风。

自怜鱼游沸釜中，羡君遇顺如飞鸿。

愿寄一语随君东，问讯西湖南北峰。

