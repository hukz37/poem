# 雪中徐检法约登城楼不果

**作者**: 赵汝鐩

## 诗词内容

今年一雪恰一月，天工弄巧寒饕餮。

朔风吹碎洞庭浪，细结瑶花遍银阙。

倚杖测试三尺强，平陆皓皓失凹凸。

梅梢模糊裹寒香，鸟影伶俜栖冻叶。

有客约上城南楼，膏吾车兮俄复辍。

呼儿反关袁安巷，小窗风味寒于铁。

未须金帐斟羊羔，薄酒也能春两颊。

三杯五杯亦径醉，曲肱一枕香云绝。

梦里骑馿过灞桥，记得新诗醒时说。

