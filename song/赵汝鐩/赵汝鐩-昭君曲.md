# 昭君曲

**作者**: 赵汝鐩

## 诗词内容

御戎岂别无经纶，娄敬作俑言和亲。

或结或绝患不已，至呼韩邪朝竟宁。

稽首愿得婿汉氏，秭归有女王昭君。

临时失捐画工赂，蛾眉远嫁单于庭。

玉容惨淡落紫塞，粉泪阑干挥黄云。

下马穹庐移步涩，弹丝谁要胡儿听。

年年两军苦争战，杀人如麻盈边城。

若借此行赎万骨，甘忍吾耻縻一身。

闻笳常使梦魂惊，倚楼惟恐烽火明。

狼子野心何可凭，呜呼狼子野心何可凭。

