# 题孙方叔石泉亭

**作者**: 黎廷瑞

## 诗词内容

君不见山上石，可以搘明堂而柱宣室。

又不见石上泉，可以苏大旱而致丰年。

君隠非山隠于市，安有万丈苍崖千丈水。

自言掇拾累巉岩，更复停潴引清泚。

朝霏淡淡苔藓生，暮雨潇潇蛙黾喜。

餐松啖柏吾齿可以砺，誉尧非桀吾耳可以洗。

君家鼻祖子荆子，千年家法应如此。

一丘一壑真自足，坐守风烟终局促。

欲友子驾两黄鹄，香炉峰头看飞瀑。

