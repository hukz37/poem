# 上奚宣慰冰壑

**作者**: 黎廷瑞

## 诗词内容

书生于世无所用，岁晚东陵瓜自种。

几度骑馿欲出门，青松绕舍云扃洞。

枕书高卧绿阴中，何许清风惊午梦。

始知绛节下丹霄，左骖麒麟右鸾凤。

行行原隰广咨询，历历闾阎摩疾痛。

悬崖绝壁冰照壑，白昼青山雷欲冻。

神奸畏景那敢见，肯綮逢刀无不中。

范滂太守使令慑，杨绾入相朝野颂。

每翻图史想斯人，常恨寥寥千载空。

水见黄河山太华，不识欧阳当自讼。

振衣扶策候辕门，秋意欣然云走送。

愿调梅鼎作商霖，老我荒园日抱瓮。

