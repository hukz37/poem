# 朱可绍去秋许棕靸明年夏当见寄今及期矣辄以诗请

**作者**: 黎廷瑞

## 诗词内容

寥阳宫殿老夜叉，九头狞狞髪髿髿。

朝暮拔本不满数，谪守凤山山下花。

忽生蚁虱若鱼子，秋风透顶栉复爬。

夫君岂鬻居士𪨗，履声汉代尚书家。

不嫌汝髪污我趾，结鞋远胜萧与麻。

煌煌火轮照万野，恨不赤脚踏雪车。

世间褦襶独何事，黄尘没骻汗透靴。

老夫两鬓亦萧飒，谢去相帽便乌纱。

愿言得此称轻爽，宿诺今已期及瓜。

誓当布袜从此始，上下云门还若耶。

