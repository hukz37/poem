# 乌沙夹阻风

**作者**: 黎廷瑞

## 诗词内容

黄沙满江日色薄，北风吹天云欲落。

鱼龙贾勇气凌人，八月海风无此恶。

书生性命可轻试，拏舟早傍沙湾泊。

嵯峨万里下水船，捶鼓张帆无奈乐。

篙师瘦坐攒两眉，羡彼何速嗟我迟。

玄冥行权故应尔，速何足喜迟何悲。

一年三百六十日，须有一日顺风时。

乘流遇坎姑听之，涛山雪屋方堪诗。

