# 避暑招真观听琴

**作者**: 黎廷瑞

## 诗词内容

驱车畏火伞，投扇倦风箑。

起行青松径，往就白云榻。

窈窕一壑深，苍苍两崖夹。

玄菟狞爪齿，白龙老鳞甲。

竹树拥青掺，花草霭丛杂。

渺沫洒空岩，冷飚下危峡。

始知忘解带，久坐思御袷。

丹丘逢羽人，瑶琴开宝匣。

古意郁苍茫，秋风淡萧飒。

悲蝉为噫吟，鸣鹤相和答。

岁华坐晼晚，尘路嗟隘狭。

飞仙倘来归，遗我度世法。

