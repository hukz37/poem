# 奉陪安抚大卿登八阵台览观忠武侯诸葛公遗像偶成长句

**作者**: 张縯

## 诗词内容

白帝城西鱼腹浦，十月江平见津浒。

当年累石纷成行，此地卧龙经讲武。

辕门外建严中权，列阵相承存后伍。

何人蛇势识常山，未数鱼丽矜郑拒。

悬知精神贯金石，尚想号令严钲鼓。

老兵料敌应疑生，川后澂波其敢侮。

向令赤伏有遗符，下睨皇州直指取。

云何遗迹司神明，独靳丰功被寰宇。

高城置酒供临眺，往事兴怀增叹抚。

巍然王佐三代前，信矣名言照千古。

