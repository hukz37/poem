# 送徐国录守英德

**作者**: 释善珍

## 诗词内容

君侯少举摩天翮，笔阵堂堂万人敌。

上书自请斗大州，不独爱闲犹爱石。

爱闲庭讼自简寂，爱石不同牛李癖。

参军主簿公举刺，何必喜怒见颜色。

高台盛贮锦屠苏，何如烟林土花碧。

公余共赏有欢伯，语妙一笑欲堕帻。

假令鳌禁未遭遇，传至鸡林能别识。

大材小用从古然，善舞岂曾嫌地窄。

愧无肤寸可及物，叠盖重金竟何益。

霜寒系舟峡江侧，应念坡仙抚遗迹。

江流可沿深可{奭斗}，此水至洁能纳污。

