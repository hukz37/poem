# 祭愚谷

**作者**: 释善珍

## 诗词内容

前春还闽，道传公病。

聪明忽痴，医不识证。

石门迎见，悲喜深省。

莫年客土，相依为命。

太白残月，同光共影。

吾曹恢疏，世路机阱。

身犹弃遗，奚顾堕甑。

古琴绝弦，缺铛折柄。

二子谈禅，时隠几听。

退士献书，阿婆窥镜。

鬼笑揶揄，人笑齿冷。

少日与公，讲明素定。

丹心如铁，空橐如罄。

千载意长，百年俄顷。

一死一生，遇此衰境。

姜盐鬻茶，油葱浇餠。

唤公不应，老泪泉迸。

