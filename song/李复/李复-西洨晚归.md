# 西洨晚归

**作者**: 李复

## 诗词内容

今日雨晴云出溪，疏林荒僻色愀凄。

杖藜出步洨水曲，白沙细草浄无泥。

渔人截流张巨网，击水惊鱼鱼更迷。

儿童喜见鱼网重，得鱼贯柳毕提携。

林竹翛翛久不到，夏笋迸篱生不齐。

或蓑或笠荷尺棰，牛羊群过乔木西。

野旷衣润露已下，回寻归径登故畦。

吾茅遥见隠暝霭，到门邻舍鸡亦栖。

