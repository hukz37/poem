# 种松

**作者**: 李复

## 诗词内容

移松自南山，昔种十三株。

连岁苦久旱，十一已雕枯。

两株偶得生，喻年未自如。

近觉稍得地，翠柯渐扶疏。

乘春抽芳心，岁长二尺余。

渐有干云势，轩昂出楸梧。

对立耸奇姿，秀发动吾庐。

纷纷视众木，雀鷇望凤雏。

清风为我来，飘爽洒我裾。

足为送老资，日待偃盖舒。

予今亦已老，顾步良踌躇。

想当千载后，黛色凌天衢。

