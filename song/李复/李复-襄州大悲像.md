# 襄州大悲像

**作者**: 李复

## 诗词内容

宝伽如来出海山，隠身自画如来像。

三日开门孤鹤飞，满壁晬容现殊相。

一首千臂眼在手，一一手执各异状。

日月山岳星宿明，钟鼓磬铎琴筑响。

矛戟戈剑利兵锋，缾钵螺巾宝锡杖。

左右上下满大千，应机妙用不可量。

金光宛转遍沙界，亿万人天尽回向。

昔闻如来发洪誓，慧目无边破诸妄。

我今祝愿果初心，销灭含生多劫障。

