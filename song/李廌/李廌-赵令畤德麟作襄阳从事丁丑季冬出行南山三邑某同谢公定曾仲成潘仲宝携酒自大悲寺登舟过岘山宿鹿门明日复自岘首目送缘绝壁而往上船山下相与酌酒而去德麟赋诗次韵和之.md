# 赵令畤德麟作襄阳从事丁丑季冬出行南山三邑某同谢公定曾仲成潘仲宝携酒自大悲寺登舟过岘山宿鹿门明日复自岘首目送缘绝壁而往上船山下相与酌酒而去德麟赋诗次韵和之

**作者**: 李廌

## 诗词内容

邹湛葛疆往过此，幕中佐曹畏简书。

习池岘首自今古，故时悲喜成空虚。

越王之孙府从事，恶人亦作俗吏呼。

日从云间二三子，醉吟啸傲相携扶。

王孙才高倦羁束，湿纸讵可包於菟。

兴来鼓櫂碧江去，把酒赋诗聊与娱。

野人相逄荷倾盖，坐上作客惭食鱼。

红尘化衣对玉树，白发茁须如霜芜。

饱闻襄阳好风土，喜见山水相盘纡。

久怜消髀厌羁旅，便欲卜隠如林逋。

著书虽可自覆醤，志怪犹为鬼董狐。

兹游起我丘壑兴，岂复自为形迹拘。

山中一廛可托足，裘葛略具便有余。

结茆耒耜老岩谷，岂学少室随驾卢。

老妻汲涧芼葵蕨，丁男负刍仍扫除。

诸公富贵或肯顾，结驷野服来吾居。

