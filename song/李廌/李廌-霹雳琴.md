# 霹雳琴

**作者**: 李廌

## 诗词内容

老桐初无异，憔悴辈散木。

良材固自信，终岁委空谷。

孤根听霜霰，厥命寄樵牧。

虽云具宫征，谁意望琴筑。

天公怜冤愤，霹雳驱怪伏。

蛟龙出苍干，电火燃裂腹。

造物一愍吊，为惠在反复。

神驰变废物，瞻赏改旧目。

裂为君子琴，日奏太古曲。

因知物兴废，尚尔转祸福。

志士抱孤操，来者恍未卜。

壮年昧筹算，奚用定荣辱。

