# 启母庙

**作者**: 李廌

## 诗词内容

帝武启宗周，玄鸟濬哲商。

涂山配神禹，独不嗣娥姜。

异时天与贤，嗣子繄匪良。

欲肇天与子，是用开厥祥。

钧台享群后，有扈诛叛方。

谁令讴与讼，帝畀有夏昌。

推此方朱均，巍巍真令王。

伯阳指株李，阿衡降空桑。

龙踞生汉祖，龙漦诞褒娼。

石裂何足问，世语多荒唐。

若比望夫山，虽怪犹有光。

