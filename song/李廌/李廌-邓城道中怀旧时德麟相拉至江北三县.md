# 邓城道中怀旧时德麟相拉至江北三县

**作者**: 李廌

## 诗词内容

昔从郡丞游，余寒春未回。

玄云蔽冷日，朔风卷黄霾。

枯榛拥残雪，疏篱横野梅。

季夏方溽暑，后乘复与偕。

青秧舞白水，赤日飞红埃。

牛马暍俱喘，蜩螗嘒相哀。

值此寒暑变，感予羁旅怀。

行行江湖去，举櫂向天台。

老妇脍鲂鲤，丁男涤尊罍。

霜橙荐紫蟹，水藕浮琼醅。

念公复行县，秋光当独来。

予时定相望，持酒上高台。

