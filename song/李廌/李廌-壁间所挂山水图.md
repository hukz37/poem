# 壁间所挂山水图

**作者**: 李廌

## 诗词内容

老骥无能空在闲，苜蓿既饱思行山。

谁知八幅分向背，恍如百里随跻攀。

云烟蒙蒙心共远，草树阴阴日将晚。

一声幽鸟隔前溪，万古回春来叠𪩘。

凉风仿佛飞清霜，奉身九折思王阳。

嗟我胡为不自爱，逐物颠倒轻余光。

瓜篱活计知何日，相对无言搔短发。

芒鞋竹杖请自在，皎皎吾身真匪石。

