# 又九月十四日登秋风阁以余霞散成绮澄江静如练为韵分得余静二字  其一

**作者**: 李廌

## 诗词内容

缪蹈江海迹，吾生靡怀居。

役车窘阴雨，蒸腐败衣袽。

晨昏霤声中，我怀何时舒。

秋阳出顽云，杲杲照我裾。

言登秋风阁，乘兴安可徐。

猗纡下铜鞮，缥缈凌紫虚。

锦叶眩林表，金包垂霜余。

栖苴寄榛莽，潦痕在菰蒲。

我游获所适，况乃弗为鱼。

放意宇宙间，所至皆吾庐。

