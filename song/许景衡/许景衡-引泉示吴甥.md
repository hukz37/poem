# 引泉示吴甥

**作者**: 许景衡

## 诗词内容

淙淙玉溪泉，曲折西亭隅。

飞流自喷薄，白石浄如铺。

虽无渫井禽，亦有针头鱼。

岂知江河寛，嘘沫自相濡。

况此五六月，万物在洪𬬻。

而我弄清浅，琐碎珠玉俱。

泉兮且勿流，止此为我娱。

一出涧谷去，人间供百需。

清者鉴须眉，浊者混泥涂。

江湖尚或尔，而况沟与渠。

寄语山中人，所养当何如。

