# 忆昨

**作者**: 许景衡

## 诗词内容

忆昨秋风时，持檄走东越。

棘围琐深严，莲塘漾空阔。

嘉与二三子，雄辩探理窟。

清尊日从容，高堂俯轩豁。

思家资善谑，望远严诗律。

海蚌割明莹，荆璞略玷缺。

双瞳眩丹青，万纸叠冰雪。

敢辞穷日力，要使驽骥别。

谁怜今夜里，还对中秋月。

当时席空阶，清影数毛髪。

杯盘已零乱，浩歌弥激烈。

朋从渺湖海，岁月苦飘忽。

穷阎抚往事，惊梦谁与说。

清砧送逸响，寒螀共幽咽。

旧游知谁在，想见宾筵设。

泠然广寒宫，共此白银阙。

题名满四壁，世路非一辙。

北轩风雨多，长恐银钩脱。

