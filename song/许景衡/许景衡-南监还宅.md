# 南监还宅

**作者**: 许景衡

## 诗词内容

野店饭童仆，驻马亦俄顷。

寒曰不相贷，渐渐欹西岭。

挥鞭上马去，惊尘蒙四境。

客衣已疏薄，霜风作凄冷。

极目去路长，回首烟村暝。

鸟雀飞栖定，鸡犬啾喧静。

新月当马头，疏林乱人影。

去去甘远役，迟迟复深省。

筋力疲往来，岁月磨簿领。

虽云窃廪禄，乃是蹈机阱。

战栗当吏案，低回傍公屏。

少年浪自重，事业期台鼎。

栖栖裁一命，泛泛惭飘梗。

穷通宜有在，赋予定谁秉。

矢诗寄幽叹，寂寞寒夜永。

