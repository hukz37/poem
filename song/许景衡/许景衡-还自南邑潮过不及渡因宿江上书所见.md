# 还自南邑潮过不及渡因宿江上书所见

**作者**: 许景衡

## 诗词内容

漫刺辞主人，迟迟驾短辕。

郭外人烟晚，鸡犬自啾喧。

客事足俯仰，世涂多险艰。

行役亦云劳，未抵浪拘纒。

潮汐真无情，敛去如绝弦。

解衣试槃礴，旅雁方联翩。

天末线缕动，钲鼓俄阗阗。

稍看黄金盘，呑吐洪涛间。

歘然洲渚失，浩荡连云天。

平生喜江海，岂但眼界寛。

飘流二十载，龌龊百忧煎。

今夕复何夕，玉壶俯人寰。

造物虽汝厄，宁不略汝怜。

清风一帆去，鼓柂余高眠。

佳处良在兹，畴昔劳永叹。

