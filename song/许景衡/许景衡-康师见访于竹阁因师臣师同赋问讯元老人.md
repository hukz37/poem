# 康师见访于竹阁因师臣师同赋问讯元老人

**作者**: 许景衡

## 诗词内容

道人乐岩栖，泉石厌眼耳。

胡为一叶舟，泛泛西湖水。

应怜老居士，巾屦困尘滓。

相从一笑顷，茗碗浮云蘂。

江天正揺落，秋色淡如洗。

宴坐俯层轩，梢云森鳯尾。

眷言东溪老，挺立万夫伟。

平生海潮音，卷舌付诸子。

维此岑邃师，道学究终始。

当年几酬对，万法一弹指。

要当出新句，特用问兴止。

江河有余润，今我亦随喜。

