# 寄左四十

**作者**: 许景衡

## 诗词内容

小左真奇才，童穉已颖悟。

读书一十年，胸臆日充饇。

时时吐所有，落笔不肯住。

长江呑巨壑，白日破昏雾。

雄辞何纵横，妙理争发露。

骅骝始汗血，万里犹顷步。

嗟嗟驽骀辈，安用苦猜妒。

而我何为者，江海久飘寓。

得子稠人中，磊落真瑜璐。

文章岂易工，识者尤难遇。

哀弦有三叹，要非俗所谕。

往还几岁月，会面辄忘去。

萧条抱膝吟，浩荡登高赋。

迷途子所怜，正我欲到处。

我观古人文，何曾事章句。

至音本澹泊，太羮异凡具。

君看桃李花，纷纷竞春莫。

终焉适众口，了不在红素。

子兮更深探，吾言亦其粗。

