# 道乐安寄杨县丞时可

**作者**: 许景衡

## 诗词内容

猗兰出众草，岁晚不可采。

幽幽涧底松，独立色不改。

成都有云昆，达识我所骇。

形骸判土木，轩冕那能浼。

端怀三釡养，尚赞百里宰。

人方笑渠聋，我独悲众瞆。

经行阊阖里，指述纷穉艾。

爱之不可见，暮色生寒霭。

一区已有宅，三径可无待。

他年归去来，垂白看戯彩。

林园日成趣，鸡犬亦自在。

回看是非场，蛮触谁胜败。

收身要闲健，肯坐老病悔。

我亦钓横塘，相望渺云海。

