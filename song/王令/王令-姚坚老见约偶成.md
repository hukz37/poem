# 姚坚老见约偶成

**作者**: 王令

## 诗词内容

初正布新和，余腊争近候。

升腾阳力微，恇怯老阴鬬。

江云荡空碧，疏雨沐清昼。

林梢释冬枯，土蘖壮春簇。

萎蕤风日舒，刻画山野秀。

关关先春鸟，格磔弄晴咮。

无人与调和，终日自嘲诟。

唯君卜近适，过我许来就。

迁延日屡蹉，叹惜月复彀。

人生诚多故，世事那可究。

惟当自推置，障绝俗虑寇。

休闲倘能偷，疏懒当自宥。

徒行苟惮劳，借马欲谁廏。

清沽如定携，佳客可先购。

勉之无使迟，梅萼已堪齅。

