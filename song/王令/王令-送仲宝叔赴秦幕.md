# 送仲宝叔赴秦幕

**作者**: 王令

## 诗词内容

秦关千古有雄名，秦地宁时息战争。

草野英雄无敌国，朝廷勋德倚长城。

锦纒红帕将军府，紫电清霜武库兵。

绝幕烽烟沉远候，太平金鼓杂讙声。

淮西司马新恩重，鲁国儒生旧望清。

黑胆赤心男子事，大弨长剑丈夫行。

待垂贾谊言余饵，就试终军请去缨。

纵不首传函报死，亦须颈系背笞生。

当年功业鲸鲵尽，振古勋名日月明。

莫叹暂从红幕去，待于归望碧幢迎。

愚时若忝书功笔，未信燕然有旧铭。

