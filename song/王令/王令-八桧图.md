# 八桧图

**作者**: 王令

## 诗词内容

客有要我八桧吟，手携八桧图来悬。

挂张满壁惕可骇，盼顾左右同嗟叹。

旁摹石刻署名状，各有凭附相夤缘。

或髙相扶互倚碍，或断欲蹷犹支颠。

强枝拗回信有力，髙干复俯蛟虬拳。

寻根及枝逮条蘖，例不拔直皆旁偏。

雷疲风休云雨去，蛇龙鬭死犹钩纒。

安分爪角与尾鬛，徒见上下相蜿蜒。

不知生时竟何谓，略不参类常木然。

宜乎今古惑昧者，揺摆舌吻归之仙。

一龙盘拳老髙大，传云聃者由飞跹。

当时驾鹿蹋以上，迹有町疃遗相连。

多应蝎残鸟喙啄，不尔诞者强镵镌。

聃能惑人已自幸，岂此上去能欺天。

借如聃功可升跃，鹿亦何幸飞相连。

于中一木特甚异，肤华逆理纽左旋。

传云聃人所自栽，我知此语定凿穿。

苟令实为聃者植，推以天意犹可言。

当年曷不纽向右，若曰世为左道牵。

如何众辄不省究，反重神怪令聃专。

乾坤中含万品彚，此独自异谁令旃。

穷思竟虑莫可索，欲世不惑谁能搴。

仙书虚荒喜诞妄，推说事理尤绵延。

世人一读即化变，日望飞奋相迷癫。

岂非此木久树此，浸渍亦为异说迁。

故其形植与生死，时以异怪招惊怜。

先时世不早斤斧，放大其老讹夸传。

当年同生好材干，半以直伐成烧燃。

凭妖附诞相树立，卒自死活终完全。

叶枝凋疏不有荫，材直弗柱曲莫辕。

不知留存护飬者，竟以何理惜不捐。

我有尺铁大刚利，久以铸斧磨山巅。

卒无柯柄尚弃置，懒乞月桂求婵娟。

