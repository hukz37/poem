# 冬阴寄满子权

**作者**: 王令

## 诗词内容

玄云载雨惜不下，北风吹急水相黏。

周遮覆盖不通透，锢结巳厚难披燖。

微阳未复老阴壮，计去暖律时犹淹。

青天何可一日失，渐恐此去无由瞻。

日驭自惧不得脱，略出急入地下潜。

凭阴托寒恣凌烁，风伯得意欣沾沾。

但幸天公不省悟，谁顾地下人嗟谗。

隔绝霜露旷不下，帝有润泽何由霑。

非惟勾芽冻天折，亦恐万类由兹殱。

九龙衔火互相暖，称有日职借不甘。

群儿锐奋不量度，欲仰吐气吁以炎。

惟有壮士抱剑卧，思得美酒聊自酣。

