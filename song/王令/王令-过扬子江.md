# 过扬子江

**作者**: 王令

## 诗词内容

长江来何从，远自西极詹。

中破蜀山流，始与巴水兼。

川原日混合，激射势益严。

奔浑万里流，不自顷刻淹。

骇如泻天来，急若赴海添。

潮汐日往复，旦暮难安恬。

攻冲气何雄，吞啮势未厌。

因思禹功成，自匪尭谋佥。

久已口效𪡋，岂复头今黔。

余来方冬时，怒风何沾沾。

掀轰驾髙浪，山阜相联粘。

有如合万鼎，就沸烹群𪫺。

天阳盛焚烁，鬼力争炰燖。

声势欲状说，有口嗟如箝。

须臾稍收敛，晴风荡氛揪。

涵澄动自息，拂拭痕无纤。

宛然帝女镜，仰照青天奁。

遐观清神心，俯视分眉髯。

有如尭舜时，惠泽四海霑。

登贤默与虑，流恶声无霑。

洗除岩穴空，荡涤昏奸殱。

恩波浩滂沛，浸润咸滋渐。

群山西南来，垂天下帷幨。

霜风月凌厉，紫翠生觚廉。

无波互澄照，黯惨画一缣。

扁舟出中流，俯仰迷顾瞻。

人生贵自便，苟信何用占。

方期谢黄尘，窃身放苍蒹。

闲从鱼鸟游，默相蛟龙潜。

筑室近钓岸，巉崕插居檐。

行春掇芑薇，坐晚登鲿鲇。

仰思峻极髙，俯爱善下谦。

更与虚旷间，日放诗锋铦。

行求避世交，望醉江城帘。

出处要皆道，终穷亦何嫌。

