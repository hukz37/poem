# 昼睡  其一

**作者**: 王令

## 诗词内容

太古一去浩万世，百智竞起纷修治。

交将砭刀溃疮痏，纵得平好无完皮。

倾山竭河论曲水，都投大海为酒池。

中间秫稻不满掬，日益酝酿成浇漓。

不知淳风竟何适，万手齐举招不回。

北窗清疏鸟声好，昼榻自稳间支龟。

尘埃不到日影薄，枕簟拂拂生凉飔。

四支舒安百虑废，仿佛认得太古遗。

散魂怡愉不旁适，心肺正静无邪思。

