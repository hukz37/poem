# 山中词

**作者**: 王令

## 诗词内容

山中兮何游，登彼山兮乐天髙。

弃吾马以取步，降吾车兮足两履。

石当道兮行旁，木碍上兮下俯。

曾蹈险之非艰，聊凭髙兮下顾。

何所视之乃牛，而独见之如鼠。

彼促促者出其下兮，曾其身之非伛。

吁嗟徂兮，离娄之死则已。

古之不较其为短长兮，何独计其髙下。

山髙兮崔嵬，山之路兮百折而千回。

趋前行而就挽，笑顾后使推之。

彼游者谁兮，何以子之车来。

