# 夜坐

**作者**: 王令

## 诗词内容

破窗多穿风，冷烛无定焰。

滴沥随衣泪，反复到心念。

趋生迷夷涂，失城陷深堑。

病拙未为疗，膏肓不容砭。

无家可容归，有灶亦断掭。

凫短鹤胫长，饮啄两自赡。

天有不可问，何独于我欠。

吾观序卦辞，否乃适泰渐。

而余何为者，独此不见验。

譬如白为缁，一造遂永染。

久生人所羡，我独处之厌。

安得盖棺去，手足同一敛。

