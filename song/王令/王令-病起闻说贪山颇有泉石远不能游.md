# 病起闻说贪山颇有泉石远不能游

**作者**: 王令

## 诗词内容

一病百志堕，起逢秋物阑。

力弱未胜行，厌闻客言山。

言山多在远，虽近尚莫攀。

拏深吾无舟，逐陆谁借鞍。

不如无所闻，收心就恬安。

南轩颇扶疏，古木髙四观。

不知秋叶疏，但怪朝影斑。

羸躯便偃侧，籍有藁与莞。

仰攀孤云高，卧见飞鸟还。

苟此且自适，何能谋所艰。

