# 终风操

**作者**: 王令

## 诗词内容

云之扬扬，油油其蒙。

望我以雨，卒从以风。

云之油油，扬扬其去。

我挽不可，泣立以伫。

终风不休，终云不留。

不雨我田，不穀我收。

岩岩南山，有川其下。

徒能必云，不能必雨。

蓁蓁者林，有越而樛。

人伐以归，我徂安休。

嗟今之人，顾己是求。

有顾者木，曷为而材。

大折以薪，小生何哉。

嗟今之人，谁同我哀。

