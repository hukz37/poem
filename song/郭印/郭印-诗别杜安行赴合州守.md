# 诗别杜安行赴合州守

**作者**: 郭印

## 诗词内容

雁水分携后，悬悬二十秋。

世路少青眼，人生易白头。

况复遭乱离，长怀家国忧。

是中欲倾倒，一面终无由。

君从万里归，访我三日留。

寒灯话平生，尊酒相劝酬。

喜极感今昔，潸然涕将流。

君行驾朱轓，我亦稻粱谋。

努力尽此道，全身早归休。

林泉遵素约，杖屦发清游。

庶几践前言，母俾猿鹤羞。

