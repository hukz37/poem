# 次莫少虚韵

**作者**: 郭印

## 诗词内容

富贵等劳生，不如行乐耳。

遑遑观一世，荣辱随偾起。

幽寻苦无暇，佳处谁屈指。

春归呼我游，邂逅佳公子。

莫侯江南秀，幽香发蕙茝。

新诗更清激，{氵虢}{氵虢}寒流驶。

锦屏有蒲郎，冰壶清彻底。

便腹久空洞，了不见嗔喜。

岁晚得二友，追随当行李。

五湖三江寛，亦不遗洲沚。

偶来泛扁舟，朱墨推案几。

徜徉一水间，便欲寄残齿。

追观少年心，寂寞已灰死。

穷通岂无命，流坎听行止。

岷山行筑室，计决吾往矣。

斗酒相往还，素约自今始。

