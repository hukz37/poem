# 病目

**作者**: 郭印

## 诗词内容

开眼万象生，阖眼万象灭。

生灭本无体，人心妄分别。

我初病眸子，散漫空花发。

视物都蒙蒙，浮云翳秋月。

谒告旋掩关，十日人事绝。

密室宴坐余，神光潜洞达。

俄于冥冥中，了然得朗彻。

以兹悟色性，六根成解脱。

缅思浊世人，逐见互攘夺。

外为物所障，两眼暗添屑。

岂知有良医，利重金篦刮。

作诗示盲俗，听此还丹诀。

