# 和元汝功元日感怀

**作者**: 郭印

## 诗词内容

少时喜节物，常恨春来迟。

而今新年至，怀抱不胜悲。

儿童荐椒酒，未饮增长欷。

陕洛果何罪，半世戎马嘶。

坐令冠盖流，星散鸟择栖。

回头望乡国，泪雨秋凄凄。

我公关中豪，志气青云齐。

誓当剪豺狼，不复问狐狸。

夫何丘壑间，从事酒与诗。

烟尘要一扫，櫜弓卧鼓鞞。

天下维泰山，置器安不危。

廓廓大丈夫，功勋千载奇。

