# 再用前韵以谢诸公见答之什

**作者**: 郭印

## 诗词内容

三贤富文词，献笑发其端。

瓦砾换琼瑶，光照窗几寒。

荧煌句中眼，真透祖师关。

孺子或可教，倾倒无用悭。

嗟余腹空虚，思苦言亦艰。

岂如新诗章，字字珠走槃。

同门法禁严，欲往心未安。

跬步乃千里，髣髴闻笑言。

凭谁写胸臆，锦囊去复还。

步海吾岂惮，波澜时一观。

