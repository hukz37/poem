# 次韵刘中远见贻之什

**作者**: 郭印

## 诗词内容

中原杀气昏，鱼鸟巢穴改。

城池失金汤，郡邑更守宰。

鸾旗狩吴越，朔骑满淮海。

维蜀限山川，无人识鍪铠。

五年愧端居，万里思行在。

官曹敢尸素，职事甘烦猥。

傥得容栖迟，奚暇择爽垲。

陋巷饱箪瓢，邻墙挹兰茝。

新诗出清奇，高论吐雄迈。

谈谐不知倦，气充无是馁。

藉君风飘飖，祛我云叆叇。

相期树勋名，戮力熙帝载。

