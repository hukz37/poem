# 少虚用前韵见贻仍答二首  其一

**作者**: 郭印

## 诗词内容

别君岁月多，万事皆非昔。

天昏惨暮云，愁绪繁堪织。

岂期成东邻，日造芝兰室。

吟哦戒骚奴，挥洒惊墨客。

犹嫌小伎耳，宴坐学欺魄。

人间倏流电，悟此真良策。

堂堂少林老，我岂得其骨。

君来叩两端，一笑非言默。

超然反其真，游子归故宅。

玄机傥未领，对面千山隔。

象罔亦何心，珠还赤水北。

圣贤勿云远，謦咳常在侧。

