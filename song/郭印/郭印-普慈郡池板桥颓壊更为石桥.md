# 普慈郡池板桥颓壊更为石桥

**作者**: 郭印

## 诗词内容

莲塘十亩方，中作长桥渡。

荒荒岁月老，烈烈风雨蠧。

板面拆已穿，梁脊桡而腐。

我来日曵杖，往往不能步。

平生历险危，所至靡惊惧。

唯持忠信行，似有神物护。

但忧强童子，失足或颠仆。

乃伐南山石，甃成如砥路。

曾微十日劳，遂享百年固。

怅昔用材力，其费一何巨。

前人岂不思，袭旧终莽卤。

作诗示儿曺，万事长要虑。

