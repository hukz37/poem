# 少虚用前韵见贻仍答二首  其二

**作者**: 郭印

## 诗词内容

倦游思林泉，归梦空昔昔。

田无二顷良，何以充耕织。

古来贵公子，气熖熏王室。

家饶数百僮，门走三千客。

志满衅日生，坐使天夺魄。

我今安下僚，幸进无奇策。

空怀爱主心，但欠封侯骨。

跃金恐不祥，守道甘沉默。

岷山高峨峨，其下可卜宅。

地灵云物秀，似与尘凡隔。

诛茅存晚计，好在西岩北。

每逢风雨夜，念此空反侧。

