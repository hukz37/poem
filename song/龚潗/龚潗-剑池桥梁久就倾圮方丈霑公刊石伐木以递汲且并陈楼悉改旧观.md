# 剑池桥梁久就倾圮方丈霑公刊石伐木以递汲且并陈楼悉改旧观

**作者**: 龚潗

## 诗词内容

涓涓剑池泉，削崖出石乳。

流传岁千百，评列品三五。

舆梁见何时，楼与姓俱古。

坐令丘壑观，凛作岩墙惧。

霑公大勇猛，咄嗟见未睹。

欹倾变略彴，岞崿移朽腐。

连筒称深汲，惠泽遍下土。

幽寻稳登眺，清意逼肺腑。

何须铁作限，只尔天可补。

传闻桥下云，已作前山雨。

