# 圆觉顽空觉讲主真赞二首  其一

**作者**: 释普济

## 诗词内容

头鬅鬙，眼乖角。

得天台之奥旨，继永嘉之先觉。

执文字见，离文字缚。

说大义则四座风生，征异解则百川潮落。

昭昭乎教苑之祥麟，昂昂乎鸡群之野鹤。

虽正席四处不足畅其设施，然分座五山亦不负其所学。

是为广智九世之孙，啸岩一枝不致寥寞者矣。

