# 泛照湖游天章

**作者**: 吴奎

## 诗词内容

秦望奇峰北，天章野寺东。

石桥跨惊濑，云屋丽层穹。

片段磨礲密，高低结构雄。

盘基深凿岸，飞势耸凌空。

迥却熙蒸日，虚含自远风。

谿山形胜聚，川陆往来通。

竹影摇轩外，松声逼坐中。

孤烟惹樵叟，轻浪溅渔翁。

气象清无比，登临杳莫穷。

直须图画看，安得入神工。

愁霖不肯已，阴结弥二旬。

吾游欲及时，秉烛出城门。

泛泛一舫航，密坐环亲宾。

爽气忽侵袂，重云稍逡巡。

俄顷万里晴，鬼魅伏清晨。

日光溜水态，照灼无涯垠。

轻烟缅以没，微风飚然振。

菰蒲动幽响，拨刺惊潜鳞。

浮沈戏鸥鹭，荡漾开萍蘋。

榜人发櫂歌，渔翁理罾缗。

激越自成态，潇洒何其真。

清辉不可状，野思徒纷纭。

弭棹山之阿，行行问吾民。

莓苔粘侧迳，马足绝纤尘。

青谿曲折度，茅屋经过频。

川涂斗开阔，夷路夹松筠。

右转耸云构，广除砻翠珉。

佛殿烁金碧，标榜自玉宸。

修廊盘磴道，等级华堂新。

最后敞高阁，扃藏帝室珍。

冥心一薰拂，璨璨罗星辰。

大哉三圣笔，天纵妙入神。

名家数几百，较古谁为邻。

山头见塔影，树杪排嶙峋。

直上遽登造，爱奇忘艰辛。

秋容媚虚旷，蔼蔼扬奇芬。

群峰出圭角，万象皆缕陈。

森爽翠欲滴，苍茫寒袭人。

远心穷碧海，逸兴凌高旻。

踌躇下烟麓，盻眄行复询。

僧言王右军，遗迹永和春。

兰亭有曩基，墨池含漪沦。

书室閟灵像，五亭余圆囷。

次第与探历，毕景颐厥因。

简累脱纷滓，遗荣终幅巾。

逍遥自得场，此节固离伦。

愤耻以寄傲，则非吾所遵。

凉飚拂修竹，暮霭起长津。

缨佩顾为忝，城郭宜尔亲。

回首已遥碧，恍然尘世分。

