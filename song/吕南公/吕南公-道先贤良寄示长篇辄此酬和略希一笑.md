# 道先贤良寄示长篇辄此酬和略希一笑

**作者**: 吕南公

## 诗词内容

闭门却埽未足高，遇酒辄醉岂其豪。

穷山终岁拥书坐，涧谷曷日兴云涛。

浮沉非工俗子恶，只与笔砚为朋曹。

流年侵寻路婉娩，镜里已复惊苍毛。

作为文章世不用，似对妇女论钤韬。

欲陈肝胆自荐进，恐类众蚁观连鳌。

尝闻声气有求应，此日寂寞谁相遭。

当歌无和亦已矣，岂意或有怜悲嗸。

陈侯嵩丘降灵士，传世事业师夔皋。

有官未得断国论，昭代尚把浮名逃。

陔兰芳香月桂老，静卧感古成忧忉。

题诗远寄巧及我，稍比陈敌轻兵撩。

庞涓疏软孙膑锐，胜负不待明占招。

惟当释耒往共饮，不必皎洁分桀尧。

