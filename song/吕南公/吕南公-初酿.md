# 初酿

**作者**: 吕南公

## 诗词内容

岁稔谷价卑，家家有新酿。

诸邻皆屡醉，吾舍只空盎。

封书乞余米，故旧不我相。

淹旬乃分酬，如惫始赐杖。

搔然且湛炽，督迫薪火旺。

衰迟念杯觞，伺立久肮脏。

夜闻觱沸韵，侧枕屡欣畅。

朝来见浮蛆，喜气愈豪壮。

槽端乍流沥，指面已淫漾。

肴蔬故稀荒，被服稍质当。

无宾与酬酢，引满自东向。

须臾就醺酣，岂藉红粉唱。

人生但能醉，此外何足望。

忧勤欲奚为，一誉抵千谤。

瓶罂幸未竭，吾盏且频康。

回思冷醒时，愁寂可惩创。

隔墙闻酨气，涎活复嗟怅。

非无毕公心，坚壁讵窥傍。

如今粗沾给，后得戒初丧。

太息富贵间，平生易遗忘。

