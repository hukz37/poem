# 岁除感旧

**作者**: 吕南公

## 诗词内容

旧德无路报，衰年又增多。

平生感激心，恐惧成蹉跎。

幽幽黄锺原，总角便经过。

一饭倚从母，徘徊类媕婀。

学书随群童，讙叫抵雁鹅。

相逞知字画，勇于渴寻河。

羞耻道赵壹，矜夸有甘罗。

岂云幼殷勤，乃取晚坎轲。

荏苒三十载，万千穷祟魔。

旧游不得寻，听问徒悲歌。

秋霜压芳兰，岂复异径莎。

愿见故根畹，邈如隔岷峨。

老穷怯脂韦，趣尚近笠蓑。

此恨长不没，安能辨蒿峨。

