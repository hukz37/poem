# 寄子发

**作者**: 吕南公

## 诗词内容

后事喜乖初，劳生拟何禀。

思山有藏市，愿起或成寝。

交声违本心，叹恨只愈甚。

听君东堂言，去计非苒荏。

外危速官谤，内迫将母稔。

不能效飞鸿，为悔比拾渖。

寒乡有旧隠，秔稌岁充廪。

及此挂吾冠，逍遥适衾衽。

咨余方问舍，期就指冬凛。

相邀林野娱，高咏略宋沈。

闽蛮忽煽虐，白刃万胸修。

惊奔托城闉，默若鱼在椮。

问君归来信，延伫久才审。

亟闻漕台公，推待过流品。

縻留不许退，谗口亦旋噤。

古人制行藏，缓走不为{走佥}。

况今群盗炽，岩谷岂安枕。

秋风又开菊，庭砌铺故锦。

江鲈鲙丝肥，蔬果具丰稔。

相思东堂远，努力文字饮。

