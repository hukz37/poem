# 寄陈道先

**作者**: 吕南公

## 诗词内容

寄声西山阁，知我新近否。

病嗽辄弥旬，无钱雇医叟。

夫何稍除去，乃自得醇酒。

美味既沾肠，清甘更悦口。

适从耕垄上，杯盏不在手。

坎坎遂连传，諠如击盆缶。

清秋田舍事，秫糯或稀有。

倾渴圣贤心，囊空欲狂走。

思君彩衣次，与我异好丑。

病少官壶多，何因到衰朽。

古人说天道，高下常更受。

此语傥可征，丰荒竟谁久。

