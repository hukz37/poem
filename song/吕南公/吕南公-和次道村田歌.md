# 和次道村田歌

**作者**: 吕南公

## 诗词内容

蚕蛾已撒明年卵，蚕妇乍闲嫌夜短。

圃柘无端长宿根，潭芦不住抽新管。

时哉乐矣犁锄伴，箬笠团团麻袴软。

日出离家日入归，岂论步武如轮转。

强丁屡叹牵车远，稚子或诃鸣犊缓。

暴雨晴雨忽蓊然，相惊不觉耕皋晚。

老翁踞坐抵掌谈，奖借专勤讥懒散。

草众当争第一耘，塍高勿厌重新刬。

中天节近香醅绽，𥬠面色如人面{赤皮}。

里巷齐歌竞渡声，人人钱在鸡巢满。

