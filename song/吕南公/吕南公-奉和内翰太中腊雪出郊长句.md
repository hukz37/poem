# 奉和内翰太中腊雪出郊长句

**作者**: 吕南公

## 诗词内容

冬风虽饕少霜霰，一雪偶严飘腊旦。

初惊云物稍凄惨，更觉天威能变换。

翰林太守方出郊，去指登高作荣观。

崩腾逼眼忽无尽，皎洁映怀成极绚。

从前温燠自迷舛，到此雱凉谁计算。

下看平路尚稀微，远望诸峰先片段。

虎头岩侧山腰半，羃{罒历}薄烟占午爨。

传声宾从暂纡余，命酌圣贤同款缓。

飞花满席不须拂，小大入肠宁复乱。

山阴安道今在否，更欲扁舟破弥漫。

