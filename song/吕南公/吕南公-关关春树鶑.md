# 关关春树鶑

**作者**: 吕南公

## 诗词内容

关关春树鶑，晨哢不知久。

似欣融和景，乐得飞鸣友。

可怜天性喜朋类，肯念同群杂誉咎。

年年日暖风暄时，园林无处无芳菲。

高翔俛啄足自适，焉用戚促勤追随。

君不见花间柳下纷纭后，擘弹挥丸少年手。

蒙笼枝上惊急来，不及咿嘤已分首。

世间利害难预期，鲜少德义多奸欺。

雁奴伤损雉媒饱，侪辈岂不交倾危。

古人恶热曾吹虀，莫近王丹墓畔啼。

