# 西村

**作者**: 吕南公

## 诗词内容

东村岂不佳，南村自清幽。

北村亦可居，俗悍不易投。

维此兑岭曲，陂陀遶川流。

桑麻有青园，耕稼有绿畴。

云峰十里外，足举旷望头。

本无车马喧，岂有声利愁。

伊我先君子，故家待增修。

还当起楹檐，此志敢不求。

开辟三处径，疏通四前沟。

有轩列琴书，有室贮锄耰。

压麹拟长醉，藏刍待肥牛。

超然了余生，不问万户侯。

我策久已决，我身强悠悠。

安能荷筿翁，不以意相收。

