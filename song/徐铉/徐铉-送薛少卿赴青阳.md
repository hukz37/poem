# 送薛少卿赴青阳

**作者**: 徐铉

## 诗词内容

我爱陶靖节，吏隠从弦歌。

我爱费征君，高卧归九华。

清风激颓波，来者何以加。

我志两不遂，漂沦浩无涯。

数奇时且乱，此图今愈赊。

贤哉薛夫子，高举凌晨霞。

安民即是道，投足皆为家。

功名与权位，悠悠何用夸。

携朋出远郊，酌酒藉平沙。

云收远天静，江阔片帆斜。

离怀与企羡，南望长咨嗟。

