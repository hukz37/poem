# 奉送中济经略侍郎赴镇庆州得元字

**作者**: 王钦臣

## 诗词内容

远驭寡上策，羁縻有前言。

平生徙戎论，感慨江应元。

家世近三河，游历多塞垣。

谁言一方面，十载滞上恩。

前日诏书下，旌麾方及门。

部曲已稍集，始知旗鼓尊。

边书尚羽急，戍卒仍云屯。

东山旧部落，自昔为墙藩。

铦锋固可用，内实须禾虋。

胸中自有策，肯为浅见论。

