# 赠明侍者

**作者**: 释道璨

## 诗词内容

好诗无音律，至文难言说。

学之无他术，先要心路绝。

兀坐送清昼，万事付一拙。

如是三十年，大巧自发越。

万象赴陶冶，百怪乞提挈。

兴来忽运笔，妙处无前哲。

古来翰墨士，外此别无诀。

明也江南来，俊气方烈烈。

乘潮观海门，入越探禹穴。

须从言外参，莫向纸上窃。

此方吾必秘，为子轻漏泄。

慎勿语俗子，只可自怡悦。

