# 送傅倅

**作者**: 傅察

## 诗词内容

洺之水兮，其流舒舒。

公之来兮，朱服熊车。

士元展骥，仲举题舆。

公之来兮，民斯乐胥。

洺之水兮，其流洋洋。

公之化兮，春雨秋阳。

袴襦颂洽，禾黍岁穣。

公之化兮，民斯悦康。

洺之水兮，其流弥弥。

公之去兮，旌旗旖旎。

父老攀辕，缙绅方轨。

公之去兮，瞻望徙倚。

洺之水兮，其流泄泄。

公之德兮，此邦所愒。

吏遵其画，人怀其惠。

公之德兮，久而勿替。

洺之水兮，其流活活。

公之名兮，兹其弥达。

翔于朝宁，骞于省闼。

公之名兮，莫我敢遏。

