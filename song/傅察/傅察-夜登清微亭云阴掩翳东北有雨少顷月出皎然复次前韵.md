# 夜登清微亭云阴掩翳东北有雨少顷月出皎然复次前韵

**作者**: 傅察

## 诗词内容

融融暑未阑，悄悄夜方午。

命驾聊叩门，寻幽得兹土。

俯瞩但苍茫，前瞻何卤莽。

万籁正虚无，群生各安堵。

蝉啸作笙箫，蛙鸣当锺鼓。

凫舄正参差，诙谐惧狎侮。

岂惟冠盖倾，已觉肝胆吐。

坐久隐奔雷，天邉垂密雨。

疏木列宾朋，众峰自臣主。

萤火落明星，炉烟袅青缕。

那能胜酒杯，所欣瞻德宇。

高歌屡激昻，失喜或俛偻。

萧飒濯尘襟，清虚湛灵府。

快如仙爪爬，洒若头风愈。

须臾出金盘，照曜开玉户。

映浪杂琼瑰，穿帘间璧组。

斯游岂前谋，后会难逆数。

欢余岸纶巾，语约挥松麈。

可能伴鸡栖，亦复随蝶栩。

广寒会可升，试为刷翎羽。

