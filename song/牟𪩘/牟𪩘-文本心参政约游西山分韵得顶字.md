# 文本心参政约游西山分韵得顶字

**作者**: 牟𪩘

## 诗词内容

仆仆事行役，度尽千峰顶。

恣览亦云倦，困卧殊未醒。

西爽俄见要，前约欲重订。

结习若犹在，宁复计两胫。

天际豁轻阴，溪头横短艇。

{扌巠}手谢篮舆，信步蹋荒径。

适意自忘远，迷途谁为诇。

此翁平生意，故自略畦町。

何妨一笑回，呼僮催煮茗。

两年已三至，我如饫鼋鼎。

无乃太属厌，徒欲逃酩酊。

老笔忽先倡，高标谁与并。

尚记去载游，金碧光炯炯。

何处非吾乡，一气相滓溟。

