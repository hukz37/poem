# 真隠诗

**作者**: 牟𪩘

## 诗词内容

招隠费招呼，习隠聊习步。

素隠为素餐，充隠似充数。

悠悠千载内，罕与真隠遇。

少小慕真隠，每诵坡老句。

朅来法华游，正在题诗处。

真境忽在前，更慕坡所慕。

真则思虑泯，不真精爽骛。

真则光尘合，不真圭角露。

真书无欹仄，真味无反恶。

真乐无安排，真逸无疲苦。

所以要任真，从其讶箕踞。

所以贵葆真，从他笑椎鲁。

但看真隠庐，萧然只环堵。

青山以为屏，白云常在户。

随宜种花药，快意扫庭宇。

可作真率会，可说真实语。

可饮真一酒，何者非天趣。

玄真乃诗流，季真是仙侣。

拉之相与俱，巾屦此容与。

坐闻雏鹤鸣，时看苍虬舞。

疏散略边幅，谁客复谁主。

吾亦忘吾真，酣歌下山去。

