# 九日

**作者**: 牟𪩘

## 诗词内容

秋风飒以至，今日重阳日。

明明对南山，尚想陶彭泽。

向来建威幕，颇见有此客。

驱车不少留，驾言公田秫。

如何又弃去，此意谁能识。

寄奴趣殊礼，风旨来自北。

只今王江州，建白功第一。

故是僧弥孙，举动殊足惜。

饮愧望柴桑，稍欲自湔涤。

殷勤白衣饷，犹恐不我即。

中路候篮舆，要致已甚迫。

葛巾赤两脚，颓然向州宅。

此翁本坦荡，焉能苦违物。

一时可计取，中实未易屈。

华轩有何羡，自载返蓬荜。

终身书甲子，凛凛义形色。

如使磷且缁，安得为玉雪。

篱边有佳菊，弄黄正堪摘。

我方持空觞，千载高风激。

