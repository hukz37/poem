# 和孟能静总管西庄闲居九日见招

**作者**: 牟𪩘

## 诗词内容

风物居然好，亭池稳处安。

上饶初奏最，西墅且追欢。

朗诵诗千首，高眠日几竿。

放怀闻孟浩，乘兴过苏端。

近局人人喜，闲居事事宽。

扶筇差可强，投社亦非难。

岁月期鲐背，功名付鼠肝。

相将斟寿斚，一笑拂尘冠。

红蕾春犹小，黄花晚更寒。

摩挲话铜狄，惟许鹤来观。

