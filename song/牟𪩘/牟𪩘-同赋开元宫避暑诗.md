# 同赋开元宫避暑诗

**作者**: 牟𪩘

## 诗词内容

避暑如避虎，山林每逢旃。

谁知浩穰内，自有清静缘。

同来戴牟张，作计良亦贤。

是时正流汗，赤日行中天。

劳坐苦役役，何异烹炰煎。

居然得胜地，神观为爽然。

凉飙起珍簟，妙香泛琼篇。

坐客易生感，泉隠独谈玄。

静者躁之君，方寸湛其渊。

勿谓火胜月，此意谅默传。

我户隔珠庭，遥企玉真仙。

仙游虽云邈，肯逐大化迁。

曲池况未平，中多蒲与莲。

更有离离者，使我增愁涓。

