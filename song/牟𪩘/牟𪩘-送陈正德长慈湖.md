# 送陈正德长慈湖

**作者**: 牟𪩘

## 诗词内容

本斋之孙盛词华，下视流辈十倍过。

家书虽散尚千卷，其奈储无儋石何。

二昆研席相与共，勘辨不遣毫发讹。

一朝束书慈湖去，慈湖之学自象梭。

人之高明骛高远，不由梯级陡上坡。

而其下者保固陋，终岁无路登嵯峩。

万形惟实乃无弊，此道自古传思轲。

慈湖论心论无我，真意初不烦镌磨。

虚明一语更超绝，不肯与人同其波。

却笑禅宗用心错，我每读此毋麾哦。

微言日绝诸老尽，独抱永感如宿疴。

君家诗友讲贯熟，持之以注岂在他。

我耕我获粒我腹，而彼徒梦笠与蓑。

