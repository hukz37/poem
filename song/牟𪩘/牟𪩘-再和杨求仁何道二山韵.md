# 再和杨求仁何道二山韵

**作者**: 牟𪩘

## 诗词内容

雪堂西席雪江水，广文先生是乡里。

此翁平生事崛奇，欲上虚空鞭𫘧耳。

迩来深藏老锋锷，未许容易试越砥。

插天光气尚历历，若为著渠岩石里。

仲华本愿郡文学，百年功名一日起。

峥嵘今不少自贬，吾道毋乃太孤峙。

苦将新句调山灵，不遣陈迹蹋死鬼。

世俗贵耳不贵目，谁得其皮兼得髓。

翰林主人墨客卿，会将此事全付子。

吾衰正复何所用，两钱之锥漫苴履。

固知梅老难抵当，夜半偏师来研垒。

幞砚囊笔俱坚坐，尔以不战淹客晷。

天地冻合万木僵，军中颇怪多堕指。

春风呼酒为解严，十部从事贤一纸。

