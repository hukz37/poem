# 送唐同知

**作者**: 牟𪩘

## 诗词内容

平生一寸心，神游梦华录。

喜君晚相遇，风景宛在目。

肯为此邦来，大是渠侬福。

我但饮若水，生意已俱复。

轧轧寒女手，何事嗟空轴。

欲去复停车，为尔两眉蹙。

犹是前叔度，五袴回余燠。

千家万家喜，吾意始云足。

路稳驱车去，祖帐纷相属。

贺下不贺上，此语传古俗。

况携善颂归，亲舍喜可掬。

炰羔倾家酿，欢声动邻曲。

麾节愿早还，春风棠树绿。

