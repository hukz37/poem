# 感时

**作者**: 宗泽

## 诗词内容

卿士辱多垒，天王愤蒙尘。

御戎要虓将，谋国须隽臣。

百战取封侯，未必亡其身。

怀奸废忠义，胡颜以为人。

吁嗟世道衰，大僇加搢绅。

平居事奔竞，梁汴分云屯。

一旦国步艰，四迸如星繁。

辅相已择栖，守令仍逾藩。

冠盖陆西窜，舳舻水南奔。

鄙夫用慨然，策马趋修门。

勤王羞尺柄，悟主期片言。

时来倘云龙，峨冠拜临轩。

逶迤上玉除，造膝伸元元。

措世于泰宁，归来守丘樊。

