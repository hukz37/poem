# 道逢散遣之卒云讲和退师无所用之矣辄以二十六句道胸臆

**作者**: 宗泽

## 诗词内容

翁拥麾幢我为儿，剽闻窃睹皆兵机。

其中袭击不容瞬，飙行电掣犹逶迤。

戎人长驱越大河，天下震惊观阙危。

肉食之谋殊未臧，我愤切骨其谁知。

慨然奏疏金马门，力陈盟赂损国威。

严尤下策尤可笑，晁错上书亦奚为。

道路荆棘初剪除，花如步障吾东之。

八年闭户尺蠖屈，一旦渡关匹马驰。

行行侧身听戎捷，忽闻募士诏遣归。

浓书大墨榜教诏，曰敌悔过今退师。

羽檄向来召貔虎，乃咏出车歌杕杜。

櫜兵销刃兵犹怒，却把鉏犁农歌舞。

君王神武今艺祖，尔如不归污我斧。

