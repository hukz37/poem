# 谒华岳

**作者**: 宗泽

## 诗词内容

杨赐岳所挺，严武金天晶。

二子为时出，顾我非炳灵。

维岳镇四方，气秀天骨青。

巀嶭立千仞，力能产公卿。

降神咏崧高，谶纬仍反经。

取象到执珪，谲怪如洞冥。

平生笑穷奇，立语心自惊。

我质培𪣻耳，胸中固峥嵘。

谁言华岳高，我山摩玉京。

是中所包藏，丹碧参瑰琼。

平居蛰云雷，飞雨溢四溟。

此岂真有之，落笔纷纵横。

发我文物秘，象渠膏泽倾。

太华屹不摇，我山身载行。

