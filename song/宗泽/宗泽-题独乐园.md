# 题独乐园

**作者**: 宗泽

## 诗词内容

范公之乐后天下，维师温公乃独乐。

二老致意出处间，殊涂同归两不恶。

鄙夫杖藜访公隠，步无石砌登无阁。

堂卑不受有美夺，地僻宁遭景华拓。

始知前辈稽古力，晏子萧何非妄作。

细读隶碑增慷慨，端正似之甘再拜。

种药作畦医国手，浇花成林膏泽大。

见山台上飞嵩高，高山仰止如公在。

