# 小孤山  其一

**作者**: 蔡齐

## 诗词内容

大孤之石衡且修，青青长在湖之头。

小孤之石锐以高，削立江崖当洪涛。

滔滔逝水东流去，两石崔嵬屹天柱。

蜀巴之源浩沄沄，壮哉此诚江海门。

鸿庞稍见士宇广，疏凿方知夏禹勤。

名山大川神所主，过者震惊谁敢侮。

云何作庙向荒壖，抟土娉婷像龙女。

篙师贾客尔何知，坎坎伐鼓持豚蹄。

倚篷清坐渔歌起，日暮但见崖鹰飞。

