# 喜雪次倅车韵呈使君

**作者**: 曹彦约

## 诗词内容

使君轶何武，未去民先思。

平生爱我意，玉立无玷疵。

迩来祁寒咨，已赋白雪词。

阳春有脚来，云意夜四垂。

天公亦小儿，布置人未知。

美满丰年意，万里光陆离。

璇题庾亮楼，柳絮习家池。

监州有佳思，往往似佺期。

格律前缓声，比兴莫相疑。

平分风月余，时吟冰柱诗。

明年朝雪宫，同上万寿卮。

