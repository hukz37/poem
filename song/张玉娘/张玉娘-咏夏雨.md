# 咏夏雨

**作者**: 张玉娘

## 诗词内容

头上云俱黑，一片雨浪浪。

惨淡隠高树，霏微迷绿杨。

冷冷添涧水，点点落危樯。

帘卷山流翠，郊虚草自香。

静嫌声间竹，醉爱爽凝觞。

殿阁罗闲扇，池亭送嫩凉。

荷珠圆复碎，兰芷脆还芳。

拂埃乱天际，度云喧草堂。

乘空曳轻练，向晚洗炎光。

幽径荒苔滑，短檐飞鸟忙。

湛湛翻萍影，溶溶浸柳塘。

无心留石洞，有梦恼襄王。

暝色欺明月，高飙透薄裳。

入更生阒寂，欹坐讶清商。

润气清湘簟，徘徊怯绣床。

