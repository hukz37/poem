# 吴公蔚将还滁阳出所集述德堂诗作此送之

**作者**: 邹浩

## 诗词内容

述德高堂在何许，述德高人欣可睹。

彭州梦破知几年，遗爱远追曾大父。

至今民数旧邦君，毎及吴公歌且舞。

述而行之德莫穷，定可周流浃天宇。

谁令千里便归休，炯炯此心元自古。

四百六十五甲子，貌若岩松傲风雨。

胸中何啻法界寛，普集尘沙诸佛祖。

一如一切悉皆如，迥脱拘挛不逾矩。

从横肉眼讵能窥，但见鼻间常栩栩。

只应高与老人星，长现升平瑞明主。

