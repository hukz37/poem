# 陶丘

**作者**: 邹浩

## 诗词内容

山河融结皆奇状，此丘之形谁与创。

一成为敦再为陶，二帝昌时已询访。

至今禹贡名字存，气势仍容菏泽傍。

普天率土此其中，杂遝舟车来四向。

分茅开国南面尊，屡致千金谢齐相。

尔来日月几春冬，兴废相寻人物上。

纷纷万事已尘埃，此丘迤逦初无恙。

平生苦死嗜登临，准拟携笻事疏放。

冷云寒日满荆榛，蕞尔令人重凄怆。

会须东走泰山颠，纵目乾坤更何障。

