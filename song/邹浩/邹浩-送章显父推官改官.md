# 送章显父推官改官

**作者**: 邹浩

## 诗词内容

高堂夫人九十余，一子晚方趋仕途。

前年封邑非子致，更待子荣新命书。

子纡墨绶来汉东，百里气和年屡丰。

声名籍籍动群耳，还似当时诗赋中。

诸公欲默安得已，争溯日边飞荐纸。

拔身左选归尚书，摅发平生从此始。

摅发平生从此始，未足为子增欣喜，所喜荣亲有期矣。

郡邑疏恩寿𫠜齿，斑衣儿啼奉甘旨。

