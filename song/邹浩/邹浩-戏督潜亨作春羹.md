# 戏督潜亨作春羹

**作者**: 邹浩

## 诗词内容

先生家□余玉粒，粉以为饼陪春羹。

春羹品物谢时味，江流暖泛园中英。

晴窗对案忽举首，径走长须呼友生。

襄阳大夫腹如鼎，一著九牛犹未盈。

懽然放箸即过我，自叹珍庖逾大烹。

且言初意亦在我，属我府事留西城。

先生饭不饭俗客，若苦转眄相倒倾。

东风雕刻物物好，槎头缩颈尾不赪。

药苗蔬甲破土出，似与刍豢争功名。

应怜十载痩藜苋，为我一除饥肠鸣。

