# 送陈志仁赴河州司理

**作者**: 邹浩

## 诗词内容

佳人宰木悬秋月，穉子霏霏洒清血。

枯风冷雨暗长天，借使端居亦心折。

问君夙驾今何之，万里关河西复西。

西州平昔但闻语，不意黄尘随绿衣。

将军雅歌飞玉觞，健儿如鼠马如羊。

桁杨生耳卧庭庑，日冀宾僚来畯良。

雪霜肃杀百草死，孤峰袅袅砂碛光。

城头笳鼓咽初晓，梦破衾禂皆异乡。

情钟矧复是君辈，只应矛矟攅中肠。

只应矛矟攅中肠，当思大人在高堂。

