# 戏世美

**作者**: 邹浩

## 诗词内容

杨家绝艺十六弦，公卿往往趋宾筵。

妙龄才子更豪酌，月中醉倒西湖船。

楚宫残梦几春晓，五陵好事犹喧传。

只今展江尝托足，香风带恨留苔钱。

谁令故人不他寓，朅来亭上仍秋天。

幽花脉脉鉴清潩，似与当日争蚩妍。

此心如水亦滉漾，那堪焊拨还锵然。

骅骝夜半解归镫，青灯烱烱空韦编。

砧声渔唱起何许，坐久波面生寒烟。

故应鸥鹭有深意，忽焉鼓趐鸣窗前。

