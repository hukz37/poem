# 次韵端夫闻江北水磨

**作者**: 邹浩

## 诗词内容

万事根本初难明，声之所发由声声。

不有智者抉其□，直如宝剑埋丰城。

风生风济孰嘘吸，制作解成琴与筝。

矧兹江汉泻荆楚，含桃初熟飞流莺。

波涛暗逐岁月长，激激滩际春雷谹。

白沙湖边更湍急，五磨因缘资养生。

城中鞭驴喘欲死，亦或人劳僵自横。

借令麦破面浮玉，青蝇遽集争营营。

迺知此策最长利，朱墨岂复嗤南荣。

天轮地轴骇昼夜，仿佛飓扇吹苍瀛。

游江夫人俨然坐，蛟龙不动如石鲸。

只应神物亦持护，我辈何妨双耳清。

