# 书徐仲车先生诗集后

**作者**: 邹浩

## 诗词内容

古人往矣名空存，尔来冠带谁其伦。

语言渊骞行跖𫏋，俯仰不愧何缤纷。

先生道义完且洁，去彼取此非今人。

事亲不但彩衣戏，刻木省定长悲辛。

抛官却扫醉经史，胸中宁复留纤尘。

履穿袍敝突不墨，辞币与粟甘清贫。

自从秀髪到白首，造次于是如一晨。

当知有昊悯浇散，先生故出援斯民。

嗟余禀赋虽不敏，管窥偶幸知所因。

讲闻先生亦已久，云为辄以书诸绅。

朅来广陵两阅岁，所得比旧尤加亲。

此编雅什数百计，覃思成诵惊余神。

恍如听乐周太庙，黄锺大吕皦且纯。

又如典瑞出圭璧，璀璨满目非玞珉。

伟哉固足信万一，仿佛相见容彬彬。

吾皇图治急遗逸，空谷相望推蒲轮。

先生高卧焉得遂，细扎匪日颁严闉。

奈何缰锁脱无计，洒扫犹阻致此身。

愿言师法不少懈，庶几有立逃湮沦。

