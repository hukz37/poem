# 次韵邓州范仲成秘校见寄

**作者**: 邹浩

## 诗词内容

落笔文章真宋玉，八面纵横欺炙毂。

潜藏头角卧南阳，刖足岂是王骀辱。

每嗟愚贾谩操金，他日辛勤只书簏。

丈夫事业会惊人，谁知范叔成张禄。

相逢怜我再虀盐，不羡高门厌粱肉。

追惟吴国旧时踪，山澹晴烟水输渌。

几年嵇阮作参商，漠漠茂林空自竹。

懽然一笑换凄凉，端遇牛公容杜牧。

尔来日月更中天，未应寂寞餐秋菊。

