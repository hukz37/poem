# 送王宪赴阙

**作者**: 邹浩

## 诗词内容

凤诏传天北，輶轩指建章。

既能思贾谊，何患老冯唐。

况是高门庆，从来美誉彰。

灵台悬宝镜，峻节凛秋霜。

庖刃诚难敌，黄陂岂易量。

承家但清白，报国颇施张。

属部分牦犬，终朝事锦囊。

收功殊俗士，知已恃明王。

此去堪前贺，胡为独倍伤。

昔霑淮水润，今借德星光。

折柳故多恨，衔环空不忘。

他年重望履，应已步岩廊。

