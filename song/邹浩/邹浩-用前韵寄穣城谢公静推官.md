# 用前韵寄穣城谢公静推官

**作者**: 邹浩

## 诗词内容

邂逅蒹葭来倚玉，浅见惭如视车毂。

荷君倾倒过平生，妙处令人忘宠辱。

并包今古入灵台，欬唾珠玑几盈簏。

纷纷年少多公卿，何独斯人犹寸禄。

南阳刺史今伯乐，叹息龙媒异凡肉。

剡章求以助风流，岂减红莲泛澄渌。

更将余力付蟠根，迎刃无留真破竹。

才全如此帝未知，燕闲却自思颇牧。

东山出处是家风，莫学渊明恋私菊。

