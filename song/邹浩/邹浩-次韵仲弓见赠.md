# 次韵仲弓见赠

**作者**: 邹浩

## 诗词内容

我生分稽古，未始怀宴安。

万事不入眼，人间自悲懽。

独于文会时，所取良必端。

起废赖发药，他年逃素餐。

苏君日千里，逸步逾飞翰。

一从断金来，况也宁永叹。

于今更天诱，还逢鲁圆冠。

倾盖如旧识，礼法能见寛。

须知高门闾，阶庭富芝兰。

何独仲弓家，弟兄称二难。

琴张诚可友，愿言谢外观。

圣域渺无旁，观水须观澜。

