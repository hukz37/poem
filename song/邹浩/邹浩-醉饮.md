# 醉饮

**作者**: 邹浩

## 诗词内容

我生不嗜酒，断来仍十年。

前年窜岭表，去年斥湖边。

欲以御瘴湿，乃复酒至前。

一杯复一杯，朝暮常醺然。

因之醉乡游，别是一山川。

日月不相促，万物同暄妍。

眼界绝尘污，耳根遗俗𫍽。

心平气自和，妙与天地全。

歠糟而𫗦醨，信以昔人贤。

琴外陶靖节，诗中李谪仙。

声利挽不回，昏昏长醉眠。

有师谁得之，我奉以周旋。

