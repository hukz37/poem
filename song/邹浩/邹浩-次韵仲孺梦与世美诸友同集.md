# 次韵仲孺梦与世美诸友同集

**作者**: 邹浩

## 诗词内容

箪食凄穷阎，彩衣焕华屋。

公子谢群居，几年羊胛熟。

逢迎纷故人，趣异终疑独。

精诚洞虚无，相应比如竹。

不羡春风前，流莺啭乔木。

勤勤通昔心，全胜书一束。

胡然亦神游，邂逅同梦鹿。

夜旦环中来，梦觉更主仆。

只今所见闻，转手惊莫复。

冰释倘未能，兹焉良可烛。

