# 寻余姚上林湖山

**作者**: 谢景初

## 诗词内容

山水有奇秀，何必耳目亲。

兹地世未知，偶游良可珍。

平湖瞰其中，翠𪩘围四垠。

青松千万植，落瀑如悬巾。

佛庙耸殿塔，装点绘图新。

清溪与断崖，水石声磷磷。

峰巓见沧海，日出常先晨。

花草时节异，宁问秋夏春。

陵谷千万古，岂无称道人。

德微言不信，又恐远故堙。

樽酒且乐我，醉来事事均。

