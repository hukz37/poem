# 纯阳洞读书和中山陈礼郎韵

**作者**: 蒲寿宬

## 诗词内容

弄珠寄南海，移文讥北山。

出处虽异位，梦觉同一闗。

纯阳有真境，古洞扄林端。

绝顶象纬逼，六月天气寒。

道人讨幽胜，诛茆谋盖棺。

缘深野鸡狎，供罢斋鱼闲。

斗轩适容膝，点勘酬𫓪丹。

理义贵自得，神仙谅非难。

嗟我久荒索，摧心罹棘艰。

羞羡鹤俯仰，空悲马班桓。

终南在何许，得去何须还。

