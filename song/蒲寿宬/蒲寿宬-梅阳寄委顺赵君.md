# 梅阳寄委顺赵君

**作者**: 蒲寿宬

## 诗词内容

别来柳初茁，今见兰吐芳。

懐哉佩兰人，欲制芙蓉裳。

山空蕙帐冷，鹤怨秋夜长。

群峰暮耸峭，蚁梦犹一场。

乘传愧已添，刻意思所偿。

蚩蚩瘴土氓，见此泪欲滂。

针石一时投，若为起羸尫。

常恐二竖黠，神被膏与肓。

欲尽弃其旧，安得师之良。

夜梦毎插羽，飞到琴册旁。

非贪舐鼎事，欲窥枕中方。

缄縢倘寄翼，寛此百回肠。

