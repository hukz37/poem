# 题瀑布图后

**作者**: 蒲寿宬

## 诗词内容

平生托游从，林野乃其趣。

出处偶不同，清浊良已忤。

解组浣我尘，叩门为君诉。

方殷岐黄事，何日当展晤。

欲漱岩下泉，蛩驉念同路。

黙携照胆镜，历历见情愫。

韦𫖒谁为驱，千林泻悬布。

初挂冰一帘，晶晶滴珠露。

弄电不辍笑，轰谷激电怒。

玉虬擘重崖，白昼云雪互。

震掉若弗容，俄然脱沉痼。

寂寂霜林钟，茫茫虎溪渡。

草堂香山基，兴废今几度。

诛茅讵为晚，千古一旦暮。

与君共兹图，濯濯如振鹭。

登眺晨百回，畴能局髙步。

