# 读书

**作者**: 薛仲庚

## 诗词内容

忧来驱我行，困来驱我睡。

文章堆案头，时复一开视。

岂能皆通说，偶然聊适意。

骏马骤平途，里程何足计。

万象罗目前，忽为尘所昧。

虎豹贵搜猎，狐兔从委弃。

五鼎虽共珍，闻名岂知味。

均此一卷书，今日与昨异。

求名无欲速，要当毕斯世。

古人不为经，言动人偶记。

悲哉汉诸儒，白首暗文义。

