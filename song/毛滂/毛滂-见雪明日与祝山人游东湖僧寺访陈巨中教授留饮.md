# 见雪明日与祝山人游东湖僧寺访陈巨中教授留饮

**作者**: 毛滂

## 诗词内容

风吹飞雨干，散作柳花球。

危檐下舞鹄，老树腾蟠虬。

烟空夜色垂，肤寸凝酥柔。

晓屦踏晶莹，与君散清愁。

湖东十顷玉，月落漫不收。

照我肝肺皎，出语和鸣璆。

将我平生客，步入青松幽。

此客气如霜，逼人作飕飗。

嚼冰论世事，怒颊赤已浮。

盘中水晶盐，碧酒葡萄秋。

饮酒岂忧寒，饮水犹不忧。

手冷慎勿炙，置之鹔鹴裘。

