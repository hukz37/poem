# 题雷峰塔南山小景

**作者**: 毛滂

## 诗词内容

钱塘门外西湖西，万松深处古招提。

孤塔昻昻据要会，湖光灔灔明岩扉。

道人安禅日卓午，寺外湖船沸箫鼓。

静者习静厌纷喧，游者趋欢穷旦暮。

非喧非寂彼何人，孤山诗朋良独清。

世间名利不到耳，长与梅花作主盟。

嗟我于此无一得，曾向峰前留行迹。

天涯暮景盍归来，坐对此图三太息。

