# 送僧觉归上饶

**作者**: 毛滂

## 诗词内容

上士垂暮年，不受烦恼攻。

欲修沙门果，坐怪须髪空。

言有摩尼珠，自照迷妄踪。

当来滞碍心，如以巨物摏。

妻子昔所爱，今断如溃痈。

欲作大医王，遍救喑与聋。

长安坐寂寞，饥腹听午钟。

行归洗黄尘，誓将扫青松。

一蠡渡长淮，东望迦叶峰。

我走名利场，未可谈从容。

软语感屡发，为我清心胸。

上士无住着，此别何由逢。

