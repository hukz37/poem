# 师文莫君以诗从仆求字顾非所长聊作一篇姑慰其厚意而已

**作者**: 毛滂

## 诗词内容

广文无毡风撼颊，冻坐慈恩书柿叶。

乞米珍题矫龙鳯，望粥娇儿闹鹅鸭。

不须欧家管城子，镂象雕犀作袍帢。

娥眉曼睩初丰容，一笑自粲非宝靥。

当时临池亦苦矣，烟苍雨暗漫襟袷。

几何白骨变黄泥，安用玉轴留华箧。

要当约略记姓名，作底碑傍坐疲苶。

我今姓名亦懒记，几砚尘埃卧羊鬛。

君诗求字得我惊，索金悬磬真所乏。

归田当赋觅桃诗，岂有来禽青李帖。

