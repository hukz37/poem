# 育阇黎房见秋兰有花作

**作者**: 毛滂

## 诗词内容

南风吹露畦，苦菜日夜花。

同荣有蔓草，托质多长蛇。

迩来合萧条，凄风寄蒹葭。

禅房向幽寂，云日暧庭沙。

竹根逢小春，紫兰茁其芽。

造物惜鲜荣，宁肯及幽葩。

偶出白帝恩，未必黄锺家。

芳馨半孤冷，萧艾终横斜。

譬如隐君子，悃愊初无华。

深藏不自献，清芬亦难遮。

陶翁抱疏韵，对此心忻嘉。

离骚久相从，浊酒不待赊。

纫衣濯沧浪，援琴卧烟霞。

