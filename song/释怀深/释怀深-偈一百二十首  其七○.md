# 偈一百二十首  其七○

**作者**: 释怀深

## 诗词内容

赵州住院二十年，折脚禅床欠一边。

灰头土面半饥饿，苦涩家风今古传。

翻笑今人做长老，恰似官人问职田。

职田多，我便去，免见钵盂无着处。

职田少，我不去，生怕没盐兼没醋。

禅门难得好儿孙，正眼近来如扫土。

慧林首座久韬藏，个中果熟自然香。

大海钓鱼拼得失，空船归去也无妨。

