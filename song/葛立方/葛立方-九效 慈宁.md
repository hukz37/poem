# 九效 慈宁

**作者**: 葛立方

## 诗词内容

天龙兮负图，地龟兮负书。

后皇兮纯孝格天，台衮兮秘画无前。

薜荔兮出之水中，芙蓉兮搴之木末。

碧玉上兮烟霄远，彤霞烂兮秋水阔。

重翟兮顺动，长御兮启引。

交鼓兮緪瑟，箫锺兮瑶簨。

御玉衣兮珠步摇，赭黄奉觞兮臣妾入朝。

建中天子兮百伪纷错，我宋中兴兮天返长乐。

四海为养兮子职供，千秋万岁兮慈宁宫。

