# 九效 鸣穷

**作者**: 葛立方

## 诗词内容

吾有车兮山之阿，吾有舟兮江之沚。

任重兮致远，欲行兮谁止。

车欲行兮山路槎牙，舟欲行兮底著平沙。

吾不能移王屋之山兮，通褒斜之阪。

此舟车兮，孰推孰挽。

将狶膏棘轴而强挽兮，畏颡泚兮力疲。

将编蒲结草而强挽兮，惮褰裳而汩其泥。

欲行石兮乘流，吾当求之梓人之与阳侯。

