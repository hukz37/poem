# 同成都尹吴仲庶运判韩持正会饮

**作者**: 范纯仁

## 诗词内容

宦游鲜宁居，未定即奔走。

逾年官岷峨，较昔已云久。

所喜风物繁，联职多旧友。

平生道义心，相期各白首。

公余事招寻，谈笑共尊酒。

时方积雨歇，凉气生户牖。

红蘂照平池，苍烟羃高柳。

清欢正萧散，离思已纷纠。

后遇复何乡，此乐能再不。

念初抚遐氓，力薄颜亦厚。

饱历风波危，仅脱虎狼口。

何当挂尘冠，杖屦醉林薮。

俯仰适所愿，荣利亦何有。

世故浩难必，逍遥慕庄叟。

