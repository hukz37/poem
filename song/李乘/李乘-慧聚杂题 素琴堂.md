# 慧聚杂题 素琴堂

**作者**: 李乘

## 诗词内容

长官发已星，强持牧羊棰。

故山荒草堂，为贫不知耻。

衮衮敲朴庭，缨裾渍尘滓。

子贱敬可高，七弦不离指。

今日到僧房，阴森翠堆几。

数拳解巑岏，一泓粗清泚。

瑞草不知名，芬我胜兰芷。

天籁更自然，世音亦何俚。

长官趣如何，依稀琴在此。

返思子贱琴，未免尚宫征。

弹与不弹间，一切聊尔耳。

兀坐纵无言，汤汤寓流水。

