# 汝直松斋

**作者**: 杨杰

## 诗词内容

伊阙十五里，唐朝三百年。

岁寒林木在，王氏子孙传。

门有登龙客，风生饮虎泉。

丹方齐代刻，龛像魏时镌。

居士山长对，郎君谷已迁。

塔巍花缭绕，溪浄竹婵娟。

水记空陈迹，烽台息旧烟。

陆浑平犷俗，八节穏渔船。

嗣绝伤宫傅，碑亡叹郑虔。

石楼延客醉，天竺伴僧禅。

寓目鸣銮地，追怀夺锦篇。

白云最深处，约我咏归田。

