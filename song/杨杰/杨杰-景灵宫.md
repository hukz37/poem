# 景灵宫

**作者**: 杨杰

## 诗词内容

仙宗司玉历，帝系出璇霄。

功业超千载，威灵会六朝。

圣孙严子事，神武耀文昭。

游渭衣冠在，违颜咫尺遥。

奉安先上衮，守卫肃中貂。

重屋华天篆，棂星屏俗嚣。

麾幢迎宝辇，象魏起祥飚。

霞醴充流瓉，芝房陋焫萧。

降升瞻穆穆，謦欬听寥寥。

复道悲追汉，灵旗想伐辽。

荐新随四孟，观德序三昭。

养慕谐虞氏，声明格有苗。

庭分五行舞，乐奏九成箫。

将相旌遗烈，松筠鉴后雕。

肖岩非特说，画阁岂惟乔。

寰海名王聚，江湖王气销。

基图传久大，宫阙壮嶕峣。

皇泽弥霶霈，群生荷益饶。

侍祠叨旅进，赓颂仰材翘。

孝治光青史，琼瑶合瑑雕。

