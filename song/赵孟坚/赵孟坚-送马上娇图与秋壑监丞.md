# 送马上娇图与秋壑监丞

**作者**: 赵孟坚

## 诗词内容

绣鞯金狨玉蹀躞，天宝繁奢逾大业。

华清浴已宴沈香，弓箭才人拥旌节。

前头乐部紫云回，催驾颙迎奏三叠。

阿瞒驻辔立多时，欲上花骢尚娇色。

俯头缒{革登}力士徒，曾以脱靴为屑屑。

步步相随那肯离，尝闻愿作连理枝。

燕安傥及思艰危，那有马嵬攀诀时。

汉家山河安四维，披香千秋惟弋绨。

龙眠画兹非衒奇，端与曹高向孟陈元龟。

