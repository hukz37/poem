# 废居行

**作者**: 徐照

## 诗词内容

北风萧萧胡马鸣，边人走尽空户庭。

黄金埋藏禾米弃，路上逐日空饥行。

子西父南弗相守，仰面看日啼无声。

生身不合属中土，自昔无时无战争。

家桑椹熟生野蛾，兔跳席箕田成坡。

一路几州皆荒废，处处战骨平草多。

传报将军杀胡虏，取得山河归汉主。

残生只愿还本乡，且免后裔有兵祸。

