# 送陈池州十二韵

**作者**: 徐照

## 诗词内容

急诏下林间，天教公未闲。

虎符重领郡，鸳序暂离班。

道直言皆壮，心和鬓不斑。

紫骝曾识驾，白羽可平奸。

边地尘初静，邻邦化匪艰。

前途从吏接，后乘约僧还。

旗影明寒水，梅花动晓关。

下车逢日吉，涤印破春悭。

惠政流人至，清吟俗事删。

条依萧守迹，仙认窦君颜。

千古同歌袴，期年即赐环。

敢云能下榻，同看九华山。

