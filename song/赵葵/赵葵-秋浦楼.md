# 秋浦楼

**作者**: 赵葵

## 诗词内容

丽谯岧峣壮城关，万里关河归目睫。

雨余渔钓玉奁开，烟生芙蓉翠屏列。

吴头楚尾二十秋，满耳弦歌声未绝。

不才滥缀鸳鹭行，夜梦时还许归谒。

萧晨振策来翠微，母怜吾儿倍怡悦。

昔偕汝父居是邦，旧事辛苦为儿话。

星星鹤发簪霞冠，笑者朱衣拥金节。

一门和气皆君恩，恩与天同酬未得。

生平区区忠孝心，岁晚愿为松与柏。

可怜清赏属登临，风景不殊人事别。

徘徊徙倚十二阑，啸声吹上梅梢月。

