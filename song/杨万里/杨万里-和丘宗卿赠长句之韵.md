# 和丘宗卿赠长句之韵

**作者**: 杨万里

## 诗词内容

君入修门才一见，我出修门风刮面。

归来急问有新诗，句句举似君不疑。

殿门握手冠缨绝，炯如云破瞻秋月。

老怀勃郁久不开，为君倾豁情既竭。

君诗元自过黄初，古雅可敬丽可娱。

诗坛端是一敌国，乃不自惜下取予。

向来交游半生死，悼往喜今同彼此。

老夫懒性不便书，毛颖为君浴清泚。

圣贤何时同一中，纵谈社燕与秋鸿。

芒鞋藤杖寻春风，天竺灵隠九里松。

古来乐事天悭与，怪珍未必逢良贾。

即今又欲驾官船，淮水中流送归虏。

金山独上妙高台，再与海若相诙谐。

归时借手无一字，教君笑杀老诚斋。

