# 谢陈希颜惠兔羓

**作者**: 杨万里

## 诗词内容

东郭阿{夋兔}驼褐裳，清腹不着烟火香。

姮娥唤入广寒殿，诏许捣药不许尝。

金丹炼成紫皇喜，玉臼自携银汉洗。

偷将缺吻吸琼浆，蜕尽骨毛作仙子。

鬓丝吹落桂枝风，人间封作管城公。

先生何许得尸解，貌如枯蟾带玄疥。

麒麟擘脯未必如，耶律晒羓差不大。

先生锦心冰雪肠，银钩珠唾千万章。

管城奔命困书囿，阿{夋兔}漆身嬉醉乡。

老夫去年左车脱，匙抄烂饭犹戛戛。

太息再拜谢阿{夋兔}，尚堪挂壁萦蛛尘，一饭瞻仰齿生津。

