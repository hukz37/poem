# 休日清晓读书多稼亭

**作者**: 杨万里

## 诗词内容

携家守荆溪，忽忽已一期。

官舍非不佳，怀抱长鲜怡。

若非僮仆病，定复儿女啼。

昔贫叹不饱，今愁岂缘饥。

晨起袖书册，急登亭上嬉。

露痕尚星月，风气无窗扉。

顿觉老病身，不禁𫄨绤衣。

昨暑何可度，朝凉乃尔奇。

白鸟远如蝶，玄蝉哦似诗。

松色雪我神，荷香冰我脾。

忧乐忽安在，形骸亦俱遗。

穉子不解事，朝餐呼我归。

