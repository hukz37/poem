# 送周起宗经干赴桂林帅幕

**作者**: 杨万里

## 诗词内容

乃翁昔梦飞入月，东字分明篆银阙。

明朝占梦占者云，一甲八人更何说。

绍兴大对奏集英，天风吹下胪传声。

作者七人拜恩了，乃翁甲科第八名。

十年一武可凤沼，邵阳别驾今宿草。

子今端能读父书，伏犀美髯一似渠。

当时父执今左相，鸿钧播作幕府梧。

问天一雪乃翁屈，早入鹓行缀簪笏。

