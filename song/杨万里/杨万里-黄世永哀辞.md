# 黄世永哀辞

**作者**: 杨万里

## 诗词内容

圣门际天而不可迳兮，子聚粮以疾趋。

古文熄而哇郑兮，子独追而雅诸。

众皆赏其襮而遗其里兮，知全者不在予。

仕者谓赣民之嚚兮，不啻沬邦之夫。

何子之仁以莅兮，若膝下之乳雏。

予惟子之观兮，则未知封屋之迂。

沐猴豸而罔腼兮，子发上而衡盱。

舍己躁进而谓子躁进兮，宜不曰沽名之非愚。

世切齿于彼之晚𫕥兮，流涕于子之不晚殂。

庸知天之不子祉兮，不厚彼之辜。

惟师友之恩纪兮，一饭而九其吁。

天不予棐而夺予朋兮，半其济而亡舻。

决汝汉而东之兮，曾足为予泪之余。

若子之死而不死兮，不亦名星日而骨幽墟。

