# 和余处恭尚书清凉寺劝农

**作者**: 杨万里

## 诗词内容

石城诸峰入天半，曾随骑吹经行遍。

梅花换岁初不惊，惊报行春再出城。

官甑晨炊云子玉，兵厨夜压秦淮绿。

尚书亲饷老农夫，塞道夫须兼独速。

劝农文字不怪奇，知道尚书愁我饥。

有如山农出南溪，老穉随观韩退之。

叟携群穉穉扶叟，一生祗识茅柴酒。

尚书赐酒谁得尝，瓦盆满引无升斗。

今年好风来自东，五风十雨尧日同。

尚书归去作相公，当寄丰年书一封。

