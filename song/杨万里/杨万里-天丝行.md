# 天丝行

**作者**: 杨万里

## 诗词内容

天孙懒困抛云机，却倩月姊看残丝。

玉兔偷将乞风伯，和机失却天未知。

风伯得丝那解织，未尝躬桑那解惜。

掀髯一笑戏一吹，散入寒空收不得。

晓来翠岭莹无痕，片云忽裂落岭根。

须臾吹作万缕银，乃是天丝不是云。

远山成练不曾卷，近林成纱未经翦。

坐看斜飞拂面来，分明是丝寻不见。

元来着面化成水，是水是丝问谁子。

