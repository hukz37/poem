# 走笔谢张功父送似酴醾

**作者**: 杨万里

## 诗词内容

西湖野僧夸藏冰，半年化作真水精。

南湖诗人笑渠拙，不如侬家解干雪。

藏冰窨子山之幽，镵透九地山鬼愁。

侬家藏雪有妙手，分明晒在翡翠楼。

向来巽二拉滕六，玉妃夜投玉川屋。

剪水作花吹朔风，揉云为粉散寒空。

醉挥两袖拂银汉，梢头万斛冷不融。

琼田挈月拾翠羽，砌成重楼天半许。

盘作青蛟吐绿雾，乱飘六出薰沉炷。

人间雪脆那可藏，天上雪落何曾香。

三月尽头四月首，南湖香雪今谁有，分似诚斋老诗叟。

碎挼玉花泛春酒，一饮一石更五斗。

