# 谢丁端叔直阁惠永嘉髹研句容香鬲

**作者**: 杨万里

## 诗词内容

元珍先生茁云孙，雪竹有节豹有文。

染云作句本天巧，镂冰生花无手痕。

鹓鹭行边旧联翼，天禄阁中今独直。

半竿淮水将渠归，一笑荆溪岂人力。

赠我阿泓非姓陶，木家居士漆园曹。

急呼陈玄导黑水，花晕千层吹海涛。

句容铜山𢭏金屑，幻出羽渊三足鳖。

两耳逾肩一腹皤，解吐黄云香刮骨。

双珍投赠感故人，秃翁有笔今无神。

杯水博诗元不直，醤瓿覆却那作嗔。

阿泓处分蛛丝裹，延置铜君居上坐。

煮茶剥芡对炉薰，遮莫白驹隙中过。

