# 过乌沙望大塘石峰

**作者**: 杨万里

## 诗词内容

城中长恨不见山，出城见山如等闲。

曹溪过了过岑岭，不惟山粗石仍犷。

山如可师癞满顶，石如陈三瘿联颈。

一路令人眼不开，眼开令人闷不醒。

乌沙未到一溪横，水清见底心已清。

大塘六峰争出迎，水精笔架琉璃屏。

两峰玉笋初出土，三峰冰盘饤角黍。

一峰新琢金博山，雾作沈烟云作缕。

忽然前冈平截断，万丈青尖余寸许。

山神解怜客子愁，平地跳出苍琳璆。

更借天公修月斧，神工一夜忙雕锼。

近看定何者，远看真可画。

山神自贺应自诧，古来此地无车马。

