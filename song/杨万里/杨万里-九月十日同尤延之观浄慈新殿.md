# 九月十日同尤延之观浄慈新殿

**作者**: 杨万里

## 诗词内容

昨雨败重九，谓并败此行。

云师出小谲，垂晓偷放晴。

初愁落君后，我反先出城。

𥩟立已小倦，喜闻马来声。

南山有新观，大殿初落成。

入门山脊动，仰目天心横。

柱起龙活立，檐飞鹏怒升。

影入西湖中，失尽千峰棱。

天竺拉灵隠，骏奔总来庭。

老禅定何巧，幻此壮玉京。

书生茅三间，饥眠方曲肱。

