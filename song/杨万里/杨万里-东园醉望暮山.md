# 东园醉望暮山

**作者**: 杨万里

## 诗词内容

我住北山下，南山横我前。

北山似怀抱，南山如髻鬟。

怀抱冬独暖，髻鬟春最鲜。

松鬈沐初净，山花插更妍。

我来犹斜阳，我望忽夕烟。

一望便应去，不合久凭栏。

山意本日惜，如何许人看。

急将白锦障，小隔青鬌颜。

近翠成远淡，缥渺天外仙。

谁知绝奇处，政在有无间。

顷刻万姿态，可玩不可传。

