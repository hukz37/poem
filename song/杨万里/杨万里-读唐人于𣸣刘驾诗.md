# 读唐人于𣸣刘驾诗

**作者**: 杨万里

## 诗词内容

刘驾及于𣸣，死爱作愁语。

未必真许愁，说得乃尔苦。

一字入人目，蜇出两睫雨。

莫教雨入心，一滴一痛楚。

坐令无事人，吞刃割肺腑。

我不识二子，偶览二子句。

儿曹劝莫读，读著恐愁去。

我云宁有是，试读亦未遽。

一篇读未竟，永慨声已屡。

忽觉二子愁，并来遮不住。

何物与解围，伯雅烦尽护。

