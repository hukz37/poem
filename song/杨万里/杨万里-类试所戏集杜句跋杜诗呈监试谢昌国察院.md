# 类试所戏集杜句跋杜诗呈监试谢昌国察院

**作者**: 杨万里

## 诗词内容

有客有客字子美，日籴太仓五升米。

锦官城西生事微，尽醉江头夜不归。

青山落日江湖白，嗜酒酣歌拓金戟。

语不惊人死不休，万草千花动凝碧。

穉子敲针作钓钩，老夫乘兴欲东流。

巡檐索共梅花笑，还如何逊在杨州。

老去诗篇浑漫与，蛱蝶飞来黄鹂语。

往时文采动人主，来如雷霆收震怒。

一夜水高数尺强，濯足洞庭望八荒。

阊阖晴开映荡荡，安得仙人九节杖。

君不见西汉杜陵老，脱身事幽讨。

下笔如有神，汝与山东李白好。

儒术于我何有哉，愿吹野水添金杯。

焉知饿死填沟壑，如何不饮令心哀。

名垂万古知何用，万牛回首丘山重。

