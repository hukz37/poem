# 张丞相咏归亭词二首  其一

**作者**: 杨万里

## 诗词内容

湘之山兮幽幽，湘之水兮舒舒，我来兮桂之阳。

春聿云莫兮，上下绿浄而交如。

鸟鸣兮花干，彼湘之人士兮咏游而鱼鱼。

长者兮矩步，童子玉雪兮趋亦趋。

挟策兮抱琴，若将游兮物之初。

野风兮修修，吹万而不可执兮，所过而敷腴。

长者顾谓童子曰：快哉此风，吾为汝援琴而歌之。

歌曰：沧浪兮濯缨，风凉兮舞雩。

微德人兮焉归，以斯道兮金玉。

予欲问津兮沂之水，其则不远兮，又焉知湘江之非欤。

