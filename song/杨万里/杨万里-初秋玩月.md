# 初秋玩月

**作者**: 杨万里

## 诗词内容

月华只是寻常月，如何入秋顿清绝。

泼在中庭满地冰，飞上寒窗一堂雪。

今宵无雨风亦无，凉气却如风雨余。

九州四海几人看，作意独来寻老夫。

仙人餐霞咽朝日，老夫不愿受此术。

不如掇月入杯中，酒浪月波供一吸。

老夫病肺怯清秋，对酒不饮月莫愁。

老夫未眠月未落，相伴且到三更头。

