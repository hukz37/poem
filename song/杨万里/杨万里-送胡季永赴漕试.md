# 送胡季永赴漕试

**作者**: 杨万里

## 诗词内容

兔目着花官样黄，冰轮飘子秋风香。

谁骑瘦马踏词场，澹翁庭阶玉雪郎。

天于贤佞真不省，不应阿翁有阿永。

景升儿子漫谷量，未识一丁惟啖餠。

阿永胸中几许书，石渠奄有仍更余。

毛锥半点不籧篨，羽镞一脱无犀渠。

当家衣钵更谁付，锁厅小借梯云路。

澹翁严冷纵不嬉，归来膝上安文度。

