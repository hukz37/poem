# 谢苏州史君张子仪尚书赠衣服送酒钱

**作者**: 杨万里

## 诗词内容

香山老益窭，欲卖宅与田。

荆南赠春服，侍中送酒钱。

何如韦苏州，一日兼两贤。

酒钱随春服，并至南溪边。

寄物已不轻，意更在物先。

仆也拙生理，巧亦营不前。

病废非为高，抛官余十年。

纸田蜗牛庐，纵卖谁作缘。

故人岂云少，衮衮青云端。

王弘不可作，范叔空自寒。

忽揽苏州书，冷窗回春暄。

急褫九月𫄨，径追八酒仙。

竹烟为我喜，波月为我妍。

篱菊冻不花，一笑亦粲然。

醉中化为蝶，飞堕虎丘山。

齐云已在眼，忽然远于天。

