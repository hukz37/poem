# 病中止酒

**作者**: 杨万里

## 诗词内容

平生万事轻，惟以酒自娱。

当其爱酒时，一日不可无。

老来因属疾，不饮五月余。

客饮我不羡，而况逢麹车。

见杯不思斟，见樽不思酤。

终日但清坐，此心长泊如。

只悟世人情，逐物非一途。

仕者嫮貂蝉，货者珍金珠。

赐泰嗤原贫，由勇诮孔迂。

何物真乐忧，何人定巧愚。

病后得反身，旷然同太虚。

其余君莫问，麹生尚可疏。

