# 延陵怀古 兰陵令

**作者**: 杨万里

## 诗词内容

密云兮终风，健顺闭兮罔寸蹊之通。

喟葵丘践土而迹熄兮，矧冀方岐山之与逢。

单棠谿以铸兵兮，靡遗蒲于董泽。

燕簴无趾而造齐庙兮，楚甿而秦其魄。

鬭六王于一说兮，微仪衍之舌而不国。

嗟若先生兮，鸡知时之不如。

储唐虞之故冕兮，鬻洙泗之敝裾。

乘方轮与折轴兮，欲先鞭而疾驱。

岂不家捐而人弃兮，载之万世之亨衢。

繄素王兮中都，若兰陵兮圣之徒。

征九伯而佩六印兮，晞二邑宰而不得俱。

傥不欲以天球玉磬而贸康瓠兮，嗟尔后死者其舍诸。

