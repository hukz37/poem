# 记张定叟煮笋经

**作者**: 杨万里

## 诗词内容

江西猫笋未出尖，雪中土膏养新甜。

先生别得煮箦法，丁宁勿用酰与盐。

岩下清泉须旋汲，熬出霜根生蜜汁。

寒芽嚼作冰片声，余沥仍和月光吸。

菘羔楮鸡浪得名，不如来参玉板僧。

醉里何须酒解酲，此羹一椀爽然醒。

大都煮菜皆如此，淡处当知有真味。

先生此法未要传，为公作经藏名山。

