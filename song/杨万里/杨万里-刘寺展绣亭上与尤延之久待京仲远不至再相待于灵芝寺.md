# 刘寺展绣亭上与尤延之久待京仲远不至再相待于灵芝寺

**作者**: 杨万里

## 诗词内容

南山十日菊，秋酌有前诺。

东省三同舍，山行何用约。

也复相丁宁，彼此拨忙着。

清晨到刘寺，寸步辄倚薄。

望君久未来，细意拣岩壑。

上到展绣亭，聊复休倦脚。

回览西湖天，向我怀中落。

山幽人转孤，境胜情反恶。

昔贤愿独往，对影谁与乐。

或者欣群游，避喧那可却。

我随梁溪叟，觞次饶驩谑。

坐无山浦翁，谈间顿萧索。

斜阳更待渠，小向灵芝泊。

