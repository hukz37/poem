# 寄题赵漕秘阁东山堂

**作者**: 杨万里

## 诗词内容

阿旦东山著乾坤，十雨世界三登村。

阿安东山著一身，白云保社明月邻。

此山祗合馆此客，千载阿谁敢争席。

赵侯玉立隆准孙，洗空凡马追古人。

千山万水略行遍，一锥卓住东洋岸。

东洋山麓东复东，筑堂折简招两公。

倒提北斗酌银汉，灵山作樽江作锺。

浩歌小袖经纶手，笑与两公举天酒。

东山今属赵家庄，敬请两公迁别乡。

