# 小憩二龙争珠盖两长岭夹一圜峰故名自此出官路入山路云

**作者**: 杨万里

## 诗词内容

田路直复萦，肩舆斜还正。

如何晴三日，犹自滑一径。

缺岸有危践，方轸无稳兴。

不跌先独惊，稍坦深自庆。

肯信坐者安，不及行者病。

昨来九轨涂，可思不可更。

忽逢两苍虬，争此一照乘。

颇欲问故老，双争谁孤胜。

水声乱人语，一辞无真听。

轻风泛秧畴，众绿久未定。

崎岖从此始，辛苦何时竟。

