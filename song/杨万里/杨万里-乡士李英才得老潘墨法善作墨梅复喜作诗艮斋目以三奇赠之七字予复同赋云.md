# 乡士李英才得老潘墨法善作墨梅复喜作诗艮斋目以三奇赠之七字予复同赋云

**作者**: 杨万里

## 诗词内容

吾乡李君磊嵬胸，夜持云梯倚秋空。

月中夺得修月斧，斫倒南山千岁松。

束归丹灶和玉桂，燧出绿雾霏鸾龙。

𢭏成玄圭与苍璧，洒作横枝岁寒色。

庾岭霜林和靖园，掇入生绡供戏剧。

幻松作璧璧作梅，豪气勃郁尚不开。

琼艘满釂梅雪下，吐出西湖有声画。

