# 续潘探花𢭏衣曲

**作者**: 郑会

## 诗词内容

白石砧，秋沉沉。

家家𢭏衣灯下补，惟有妾家心最苦。

妾初嫁来能几时，良人从军今不归。

去时杨花未飞絮，欲着春衫裁白苎。

秋来暑尽白苎寒，远征未必便可还。

宫裘止是赐上将，良人犹在行伍间。

𢭏衣𢭏衣寄将去，闻道分兵又西戍。

茫茫莎草生寒尘，沙场不见愁杀人。

堂前阿姑老，得君早归好。

𢭏衣𢭏衣空断魂，因□上有双泪痕。

边功未成君着力，妾身孤单君莫忆。

