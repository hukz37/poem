# 富山泉

**作者**: 方一夔

## 诗词内容

先故居此山，两翁各婵嫣。

少翁复北徙，宅废余此泉。

翁死且求饮，他水辄弃捐。

试以真水往，一杯同蜕蝉。

两翁不可见，久矣为飞仙。

泽余有尽世，泉流无竭年。

耜岩少翁后，往岁勘丹铅。

倚徙感陈迹，瘦蛟落长笺。

迩来绝妙语，此意谁能传。

岂知援溺手，铁石新磨镌。

嗟予世味薄，饮水抛荤膻。

时时汲修绠，洗眼看残编。

