# 再叠前韵别鹤峰

**作者**: 方一夔

## 诗词内容

仙鹤来富春，造次欲手控。

偶然留一吷，唤醒千年梦。

兴来屡相过，小醉侧春瓮。

笑谈惊座人，输泻无底洞。

森然栝柏材，曾伴扬州贡。

班门无弃物，一睨果奇中。

当今构廊庙，况闻栋桴空。

行看飞腾去，不待吹嘘送。

我亦懒散人，笺注鄙玄众。

向何写怀抱，清苦等吟哢。

诗来出其右，云月困朝弄。

风檐数四读，愈我岑岑痛。

复作摩天飞，不鬭鸡鹜哄。

何时款君门，共把果下鞚。

