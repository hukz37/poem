# 次韵稼隠告归

**作者**: 方一夔

## 诗词内容

我观大瀛海，天水二清廓。

谁麾海若来，乐鬭万蛟鳄。

风涛拍屯门，溃作无底壑。

鬐鬛竖旗旛，牙角利椎凿。

血人不肯吐，安得留残啄。

茫茫溯云槎，日夜失栖泊。

归涂三月粮，囊底余圭勺。

平生崒嵂气，磨淬去隅角。

案空萤已干，匣闭龙不跃。

故衣粘蜃气，未洗瘴雾恶。

尔来出白云，奔走乱车铎。

有来证奇字，时扣草玄阁。

高碁固饶人，欲学苦无脚。

惟君桑梓英，遇合长落落。

申旦首胥溪，险韵当离酌。

勿为松菊挽，来占秋堂幕。

