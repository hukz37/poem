# 古意六首  其一

**作者**: 方一夔

## 诗词内容

老樵腰短斧，朅来此山中。

林深绝人迹，邂逅两老翁。

石上安棋局，零落归飞鸿。

置斧偶坐睨，终竟谁雌雄。

低头欲借问，冉冉巢云松。

索寞下山去，树杪余残红。

不知岁月远，但见邑屋空。

神仙在何处，只与人世同。

眼浄偶自见，心到遥相通。

片时处仙境，百年坐春风。

区区笑刘吕，妄觅蓬莱宫。

