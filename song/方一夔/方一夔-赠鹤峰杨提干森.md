# 赠鹤峰杨提干森

**作者**: 方一夔

## 诗词内容

功名真定兔，赤手谁抟控。

十载武陵春，一饷扬州梦。

时穷非我独，万事付破瓮。

犹有夙昔心，耿耿满空洞。

豪气轻元龙，雄卞眇子贡。

梦池句逾劲，赌墅机屡中。

我来客东安，两载补缺空。

青山浩独媚，飞云倦孤送。

翩翩老令威，霜翮颇惊众。

怜我一客鸟，鸣和闹晴哢。

妙哉屠龙手，老去余此弄。

三年逝相从，不为千金痛。

浮迹寄闲适，词组折喧哄。

归鞭定何时，矫首蹑飞鞚。

