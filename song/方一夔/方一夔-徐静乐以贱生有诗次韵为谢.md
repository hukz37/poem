# 徐静乐以贱生有诗次韵为谢

**作者**: 方一夔

## 诗词内容

伟哉盘古灵，万仙集殊庭。

分布岁镇荧，生化与克刑。

气机浩不停，几人得宁馨。

开落随日蓂，嗟哉此三星。

光彩浮四溟，芽甲逢春霆。

铓刃发霜硎，蹉跎叹流萍。

白云归杳冥，十年哀伶俜。

赋芧由狙{犭廷}，贫鬼急索絣。

碧梧堕倦翎，馆我修遗经。

缅彼双峡青，易学驱沸溟。

出关东傅丁，渡海北返宁。

共君万颓龄，药笼俱参苓。

