# 予读书之室先从兄时南尝扁以绿猗今二十余年矣感叹存殁遂成长篇

**作者**: 方一夔

## 诗词内容

峨峨高山东，迢迢青溪曲。

采蘅撷薜荔，结构蜗牛屋。

中有读书堂，堂外万修竹。

错出泉石间，翛然隔尘俗。

劲刚逢干节，空洞夷齐腹。

长钓横江鲸，翠立摩天鹄。

借问主人谁，彼美清如玉。

瓶罂空四壁，简册富万轴。

小篆揭新扁，高步踵前躅。

箨龙忽变化，遗歌焉忍续。

岁晚坐相向，此君幸予辱。

荣悴纷变态，风雨寒旸燠。

春来枝叶蕃，苍璆森在目。

势且干青云，肯顾凡草木。

怜渠痛洒扫，日哦三四幅。

吾诗试评品，千古配淇澳。

