# 古意四首  其二

**作者**: 方一夔

## 诗词内容

阳声鼓群动，更变无停机。

至人夺造化，假合出范围。

渭川起老龙，一龙不得随。

化为百尺竹，玉立青差差。

仙人去市门，三年愿相依。

金丹迟不就，失路将安归。

临分投之杖，平地去如飞。

还家尚肉眼，弃掷不复持。

回首失踪迹，飞腾息天池。

惟余万丛玉，年年长新枝。

犹疑风雨夜，回龙啸空陂。

