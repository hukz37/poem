# 寿云岫以所画寿星为喻

**作者**: 方一夔

## 诗词内容

吴山多金堂，我来访仙真。

神交若有契，邂逅见主人。

浮云白步障，老松青承尘。

从以香严髫，环以琼树春。

仙人坐盘石，杯劝三五巡。

果苞武陵秀，木𦶟占城珍。

几见蓬海沙，不数上古椿。

问从何处来，骑鹿来秋旻。

谓是老人瑞，游戏葛水滨。

容我野服见，间簉西阁宾。

再拜上祝辞，殷勤寄千谆。

一祝等龟鹤，再祝生麒麟。

语罢却复进，罄折问养神。

随之上南极，放牧云汉津。

