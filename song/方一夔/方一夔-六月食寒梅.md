# 六月食寒梅

**作者**: 方一夔

## 诗词内容

六月火云耸奇观，读书舌烂喉吻干。

西湖水仙珠径寸，使来遗我数百丸。

清冷冰齿嚼不碎，玉池滟滟生微澜。

问仙何处得此物，孤根漏暖来孤山。

霜严雪虐石荦确，美人忽破冰玉颜。

纷纷青黄暗烟雨，我独炎暑余酸寒。

异材晚成要有待，居然升置鼎鼐间。

君不见周家老将太公望，八十封侯起钓磻。

