# 和东坡惠州梅花三叠  其一

**作者**: 方一夔

## 诗词内容

子真换骨三家村，青帝东皋来醉魂。

夜深更遣明月洗，瘴氛吹散南海昏。

仙宫幺凤挽不住，自要寂寞留故园。

便教冻饿死亦足，冷面不作鸡肉温。

烟痕半空照寒水，露脸犹泫迎晨暾。

游蜂底处得消息，不计春色关重门。

先生对花韵清苦，短偈衮衮翻千言。

花神嗔我太漏泄，罚以太白倾残樽。

