# 九日读陶渊明诗

**作者**: 方一夔

## 诗词内容

晋有靖节翁，古昔称高士。

自陈簪组后，为义不两仕。

虽乏报韩功，深怀帝秦耻。

拂衣归故园，寒菊被栗里。

醉余洒新诗，题自庚子始。

托此明大闲，言外有余旨。

我生后千岁，历十五庚子。

区区一垤中，起灭纷未已。

壮夫感颓光，大运悲逝水。

登高极遐想，舒卷寓至理。

风期渺相接，衰暮竟谁似。

酌泉荐芳馨，茫茫九泉起。

