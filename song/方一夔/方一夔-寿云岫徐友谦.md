# 寿云岫徐友谦

**作者**: 方一夔

## 诗词内容

武林有云岫，上有方外士。

昔年谒秦皇，渡海万罗绮。

蛾眉虽可怜，飒若风过耳。

归来但却扫，隠见白云里。

举案偕逸妻，应门付稚子。

野兴老薇蕨，天香茁兰芷。

自云初生时，仿佛记癸巳。

今年值甲午，六甲再轮起。

我来欲问道，浮荣如脱屣。

终年坐皋比，如折当门齿。

仙人据槁梧，今昔一隠几。

怜我壮非少，星霜后一纪。

石炉炼神丹，愿留候薪水。

丹成逐仙去，千岁一洗髓。

