# 客居坐无茵褥宾至常苦之戏作

**作者**: 张守

## 诗词内容

广文坐客寒无毡，少陵人来坐马鞯。

胸中富等千户侯，不使囊中余一钱。

嗟予久客贫到骨，兀坐长恐藜床穿。

才名未踏两公阈，穷愁何遽容争先。

画饼端知不糊口，笔耕辄亦遭无年。

愧无文茵荐佳客，促膝危坐如寒蝉。

君不见汉朝博士能说经，五十余席输戴凭。

又不见袁尚索席藉冻地，不意头颅行万里。

空榻萧然亦安穏，得失荣枯付天理。

金狨覆鞍容坠伤，祸福由来相伏倚。

