# 丰岁行

**作者**: 张守

## 诗词内容

早禾饱熟收山场，晚禾硕茂青吐芒。

五风十雨作丰岁，一饱何以酬苍苍。

牛遭疠疫大半死，挽犁岂夸人力强。

妻儿翁媪共耕凿，勤劳有此一稔偿。

人言谷贱三农伤，我喜不乏三军粮。

邉骑长驱自送死，卒致一怒烦君王。

将军输忠士贾勇，献俘献捷来相望。

忍令战士有饥色，努力收敛输太仓。

勿言无以饱妻子，湏知饿死胜兵死。

