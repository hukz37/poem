# 九日登琼台再次前韵

**作者**: 李光

## 诗词内容

异乡感节物，聊赴使君请。

层台缥缈间，野旷天宇静。

木落水涵空，氛雾俱远屏。

篱边菊斓斑，远摘带沙泞。

谁云鼓吹雄，谩欲等蛙黾。

短髪不胜簪，乌帽倩谁整。

衰颓强追欢，起舞羞顾影。

君忧白昼短，我爱清夜永。

三釂意弥勤，殽酒罄杯皿。

弃置身外事，聊复乐俄顷。

世方汹波澜，我心犹古井。

归来豪兴尽，宴坐朝内景。

明朝汲新泉，旧箧余赐茗。

