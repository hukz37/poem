# 仲兄去岁落一齿书来怅然作诗以寛其意

**作者**: 李光

## 诗词内容

四大非我有，元气力护持。

齿从龆齓换，既老还复隳。

太公含两齿，卒为帝王师。

睢阳嚼空龈，名与日月垂。

张仪但舌在，折齿激范雎。

汉相老无齿，饮乳如婴儿。

安得铁如意，击堕还离离。

齿存固可喜，齿落无深悲。

退之有成言，软饭稳送之。

何须噬干胏，但可食肉靡。

养生已有堂，晏坐吞朝曦。

谷神定不死，老聃岂吾欺。

时为五禽戏，纳息如灵龟。

命友日饮醇，弄孙且含饴。

齿落会复生，千载傥可期。

