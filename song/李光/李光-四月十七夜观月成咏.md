# 四月十七夜观月成咏

**作者**: 李光

## 诗词内容

晓来新过雨，天宇肃以凉。

横空跨彩虹，物被五色光。

夜久群动息，月出东南方。

团团叶间露，皎皎瓦上霜。

四月未全热，清飚吹我裳。

新桥跨长堤，下有百里江。

月色万古在，江流自奔忙。

谁呼谪仙人，被髪下大荒。

对月哦汝诗，临流饮我觞。

夜景信奇绝，兹游固难忘。

天地多变态，况乃魑魅乡。

不如坐待赫日射屋梁，妖禽孽狐都走藏。

