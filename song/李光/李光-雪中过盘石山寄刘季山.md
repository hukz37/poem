# 雪中过盘石山寄刘季山

**作者**: 李光

## 诗词内容

离家六十日，晴岚逐征鞍。

已嫌狐裘重，渐喜𫄨縠单。

朅来古清湘，狂风卷涛澜。

小市人寂寂，夜深雪漫漫。

谁知桂岭北，风雪如长安。

明朝过盘石，仰见苍苍山。

上有千尺松，下有百丈滩。

刘子方避谤，结茅寓其间。

却扫谢友朋，儿女俱团𪢮。

南行敢踌躇，履险如惊湍。

我心本无虑，莫作拘囚看。

肯学老锺仪，楚奏声嘶酸。

