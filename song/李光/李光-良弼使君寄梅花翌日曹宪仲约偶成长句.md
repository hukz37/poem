# 良弼使君寄梅花翌日曹宪仲约偶成长句

**作者**: 李光

## 诗词内容

北归已度梅花岭，洗尽瘴尘愁欲醒。

一枝何处最奇绝，镜里形容水中影。

西湖处士语已妙，东坡先生句尤警。

三篇自可追少陵，一赋谁复传宋璟。

老人新从海外归，枕冷灯清愁夜永。

使君怜我老无伴，折赠欲令娱晚境。

夜寒相对默无言，耿耿此心如古井。

主人皓首自能歌，倒载花前拼酩酊。

