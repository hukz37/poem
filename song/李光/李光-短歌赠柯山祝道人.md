# 短歌赠柯山祝道人

**作者**: 李光

## 诗词内容

年来忧患老病纒，独寝一室方萧然。

道人顾我笑且怜，赠以一粒金华丹。

彤霞入腹气熻赫，紫焰照日光斒斓。

寸田温温起真火，尾闾历历朝泥丸。

道人年少游贤关，曳裾躧履公卿间。

宣和天子崇神仙，近臣荐引登金銮。

造膝一语开天颜，羽衣缥缈黄其冠。

吴筠虽尝入禁掖，稚川终隐罗浮山。

荆棘扫尽棃枣熟，汞铅九转龙虎蟠。

一裘百衲聊卒岁，斗酒满引冰雪寒。

朅来镡津施丹剂，应病与药俱轻安。

度人济世功行圆，超脱滓秽犹蜕蝉。

