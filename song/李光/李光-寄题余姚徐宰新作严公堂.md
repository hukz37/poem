# 寄题余姚徐宰新作严公堂

**作者**: 李光

## 诗词内容

子陵古真隐，逸气横九州。

平生江海志，自比巢与由。

鸿飞本冥冥，肯为稻粱谋。

虚屈万乘顾，枉烦物色求。

贻书诮君房，预作腰领忧。

舜江公邑里，公去逾千秋。

青山无古今，大江日东流。

人物浪淘尽，英名至今留。

当年渔钓地，陈迹余荒丘。

徐侯有佳政，百里安田畴。

作堂名严公，怀贤慕前修。

时来对江山，一尊更献酬。

我岂隐沦欤，三黜今白头。

年来賸得闲，忘机狎群鸥。

结茅牟湖傍，一竿幸可投。

蒻笠青蓑衣，生涯寄扁舟。

严子定不死，吾将从之游。

