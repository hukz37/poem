# 清湘道士潘静素抱琴南来予方谪居远屏郊外如逃虚中每佳辰良夜风清月明对修竹俯清池必快作数弄如是几年今将北还旧隐索诗为别屡请而不懈因歌而送之

**作者**: 李光

## 诗词内容

道人南来冒炎酷，云水生涯寄枯木。

嗟予久堕魑魅群，黎唱蛮歌耳根熟。

深林迥静啸鸺鹠，雨湿天阴闻鬼哭。

君来为我一挥手，洗尽胸中尘万斛。

伯牙师涓死已久，此声欲绝君能续。

快弹初作鸾凤鸣，忽如啼乌集华屋。

吟猱抑按神气闲，流水涓涓赴幽谷。

夜深余响应霜钟，朝来吟对萧萧竹。

静中最喜读书声，妙响琅然振寒玉。

要知心与古人会，不务新奇夸俚俗。

浩歌别我出门去，潮回风便难追逐。

道人来时湘水浑，道人归去湘江绿。

湘灵抱琴待君来，月明莫向江头宿。

