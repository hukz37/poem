# 丙寅重九权郡李申之置酒严氏野趣亭爱其幽深因作此诗

**作者**: 李光

## 诗词内容

迁流南海滨，两见菊蘂黄。

今晨有嘉招，驾言陟崇冈。

负郭得胜游，幽居渺云荘。

小亭椰叶间，下有青莲塘。

寒花卧短篱，疏松间修篁。

隔屋鸡犬声，远村散牛羊。

使君慕幽贞，爱此野趣长。

缅怀千载人，聊复举一觞。

西风起萧瑟，吹我两鬓霜。

旋驾岂无期，良燕讵易忘。

