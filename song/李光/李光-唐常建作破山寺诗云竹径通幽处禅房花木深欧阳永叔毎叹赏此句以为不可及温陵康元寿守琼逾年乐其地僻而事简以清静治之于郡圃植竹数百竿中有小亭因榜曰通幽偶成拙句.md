# 唐常建作破山寺诗云竹径通幽处禅房花木深欧阳永叔毎叹赏此句以为不可及温陵康元寿守琼逾年乐其地僻而事简以清静治之于郡圃植竹数百竿中有小亭因榜曰通幽偶成拙句

**作者**: 李光

## 诗词内容

萧洒襟怀慕子猷，賸栽修竹径通幽。

三间远比渊明宅，百尺徒夸庾亮楼。

风送鸟声春寂寂，日筛帘影梦悠悠。

破山绝景亲曾到，谁遣移来海外州。

