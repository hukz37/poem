# 为向伯恭题

**作者**: 李光

## 诗词内容

向公天下士，慷慨有祖风。

亦复对行殿，密议禆天聪。

君臣意气合，每进尝从容。

飘飘青云志，顾肯贪天功。

荣涂拂衣归，安坐芗林中。

作堂榜企疏，进退聊比踪。

父老非故乡，何必囊金空。

俗轨竞奔驰，世路方尚同。

善为子孙谋，但务田园丰。

伟哉此二子，遐举希冥鸿。

富贵如浮云，声名压岱嵩。

千载继者谁，我友向伯恭。

