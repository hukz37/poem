# 赠李颐老

**作者**: 李光

## 诗词内容

弘毅年少时，学易一念酷。

研精覃思苦，见理不见欲。

一朝感苍苍，床下产神竹。

弘毅益自信，夜寐目不属。

族长闵其劳，令人付斤㔉。

惜哉凌云姿，一断不复续。

弘毅少安枕，旦气几为梏。

时匠司剪伐，寿命旋见蹙。

神明信可畏，感应亦何速。

至今旁舍笋，不生弘毅屋。

康成书带草，千载登史录。

吾书此段奇，后学宜三复。

弘毅勉岁寒，任道照猗绿。

