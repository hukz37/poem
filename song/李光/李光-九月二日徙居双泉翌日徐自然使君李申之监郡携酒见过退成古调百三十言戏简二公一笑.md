# 九月二日徙居双泉翌日徐自然使君李申之监郡携酒见过退成古调百三十言戏简二公一笑

**作者**: 李光

## 诗词内容

南行逾万里，公馆烦造请。

主人怜老病，为卜林庐静。

郊居偶然遂，俗虑尽可屏。

双泉信奇绝，岁久浑泥泞。

稍觉藻荇繁，渐已产蛙黾。

涤除赖众力，倾颓费修整。

幽窦响珮环，平地散林影。

潺潺来枕上，客梦安得永。

邦人日夜汲，携挈杂罂皿。

秋蔬灌百畦，夏稻溉千顷。

端能滴冷泉，那复逊冰井。

使君屏歌吹，政恐煞风景。

我亦惯穷独，客至但煎茗。

