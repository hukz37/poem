# 居岭外遇寒食

**作者**: 李光

## 诗词内容

春日自明霁，我心何郁伤。

草木竞芳菲，飞鸣自颉颃。

悄悄坐书幌，幽幽宴空床。

既无功名念，反思白昼长。

愁来不自持，零落鸿雁行。

三过解泽流，六见槐柳黄。

最怜小儿女，路远不得将。

生还一笑喜，死去埋他乡。

生死如循环，我师佛老荘。

感此寒食节，新烟过邻墙。

松楸渺云海，目极摧肝肠。

书成附鳞翼，不如永相忘。

何以慰目前，作诗示阿张。

