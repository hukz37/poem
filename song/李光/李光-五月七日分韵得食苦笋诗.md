# 五月七日分韵得食苦笋诗

**作者**: 李光

## 诗词内容

此君凌云材，节叶贯霜雪。

千林富东南，百种自区别。

前后互萌芽，一一调苦舌。

猫头效{山/畾}嵬，竹箭资琐屑。

世方嗜柔腴，我独甘苦节。

幽姿照匕箸，挺特似英杰。

定非淇园栽，要是首阳蘖。

侯门厌珍烹，鼎俎杂葵蕨。

安能知正味，但欲取客悦。

何当荐君槃，茹香资激烈。

欲雪会稽耻，志气在𫗦歠。

甲卒五千人，犹能霸吴越。

