# 次韵陈君俞携酒见过

**作者**: 李之仪

## 诗词内容

野人欣莫逆，君子戒多上。

幸尔违朝市，聊复图蕙帐。

薄田几负郭，山水分背向。

巾车俯秋成，舒啸会随杖。

吾友真可人，轻舟数相访。

投怀失枯槁，达意信摇荡。

时哉固难得，触境沈波浪。

谓我来岁寒，种种不少创。

杯盘挽气类，论辨极户量。

敢辞屡举白，自喜老弥壮。

回头易陈迹，倾倒乃惆怅。

乐事须勉旃，何适非酝酿。

