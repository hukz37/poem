# 晚起和韵

**作者**: 李之仪

## 诗词内容

今日起差晚，持课几到午。

饥饱虽难医，荤酒且入务。

脱粟快一饭，白眼视寰宇。

固知等浮沉，要在极纤缕。

聒耳林鸠嗥，举头梁燕乳。

我亦尽轮回，何必高下数。

缅怀故山中，泉石漱深坞。

万壑响松风，千岩澄月露。

胡为不归去，乃与朱墨侣。

只记入门时，未有还家路。

我生讵应尔，炳炳莫我顾。

彼心岂易同，吾首莫易俯。

