# 春日同梁十四宴李公昭朝霞阁侍儿舞梁州曲彻客有以润罗为赠公昭命玉杯满酌酬之又以金锺邀儿相属既釂出乌丝栏索诗

**作者**: 李之仪

## 诗词内容

都城春风吹落花，都城九陌无尘沙。

貂裘公子宴何处，阑干百尺陵朝霞。

凤筝新调玉指软，黄金捍拨当胸遮。

紫檀屡碎翻成拍，红茸毯衬鸦头袜。

回旋谁许彩云轻，欲断还催犹未彻。

新鶑弄雏乳燕飞，一曲凉州春日迟。

百疋缠头随玉杯，咿哑一哄争扶持。

公子笑不已，下客懽正浓。

更邀娅姹持金锺，一釂直欲沧溟空。

从他海若在平地，明珠堕泪愁蛟龙。

珊瑚突兀撑高峰，便疑巴姬御来风。

月渐满，银河低。

归路促，街鼓稀。

何时再到红茸地，更倩游丝惹住衣。

