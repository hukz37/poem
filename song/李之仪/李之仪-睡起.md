# 睡起

**作者**: 李之仪

## 诗词内容

数日不吟语，已觉舌本强。

熟处自难忘，是乃真苦相。

帘空睡起足，物我两俱丧。

举头见南山，依旧秃相向。

解衣遶屋行，未巾已踉跄。

翻书试遮眼，一抹如白浪。

目足身所先，二者辄相抗。

生理从可知，何用更惆怅。

独有梁上燕，怜我本痴蠢。

时时作好语，似欲致劝奖。

见尔初衔泥，生子已颉颃。

而我犹未归，兹事固难谅。

安用苦烟尘，无劳独凄怆。

俯仰即陈迹，未易烦度量。

一樽试有求，传来如鹊盎。

顿味毒酒酷，猛釂投晚饷。

倦怀岂复有，舌烂腹斗涨。

抱薪救烈火，自取将谁让。

夜分方半生，劣过逃属纩。

