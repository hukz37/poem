# 明日阻雪不得行盖冬至前一日也

**作者**: 李之仪

## 诗词内容

才冬即欲雪，酝酿非不久。

旅馆黄昏风，半夜忽如昼。

天公时谑戏，不在我先后。

儿心见期心，咫尺弗得就。

密洒良未已，兀坐几忍灸。

遂令相逢心，感慨若奔辏。

红炉惨无光，短气犹发馏。

况兹严报本，供卫何所售。

风威果能神，排斥勿宿留。

非独寸草荣，万里同锦绣。

