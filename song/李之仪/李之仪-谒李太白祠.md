# 谒李太白祠

**作者**: 李之仪

## 诗词内容

爱君独酌板桥句，想君不向稽山时。

千载风流同一辙，孤坟数尺埋蒿藜。

文章误人岂当日，声名虽好终何为。

譬之花卉自开落，又如时鸟啼高低。

行吟漫葬江鱼腹，𫛳来空赋予何之。

君不见吾腰耻为小儿折，或车或棹聊为期。

又不见嬴颠刘蹶不到耳，采花摘实相维持。

春寒漠漠青山路，厚颜已觉归来迟。

一廛尚冀容此老，与君朽骨分东西。

