# 离颍昌张圣行独出城相送

**作者**: 李之仪

## 诗词内容

黄昏促征鞍，别酒已沾醉。

风威危破腊，雪意欲着地。

超然气类人，送我奄独至。

悬知必如此，恐终欲弗类。

平生昧归宿，恍若得所诣。

胡床十余语，仿佛京口例。

此言固近俳，要之不无谓。

觉梦犹在马，解鞍定何地。

百年谁见宰，一己乃许事。

缱绻儿女情，回首端自愧。

