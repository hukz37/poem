# 大暑不可逃偶携数友过湖上因咏老杜槐叶冷淘句凡十人以君王纳凉晚此味亦时须得须字

**作者**: 李之仪

## 诗词内容

百年观不足，一日乐有余。

况兹夏日长，而与君子俱。

号呶谢呼笑，谈论皆诗书。

门外方烁石，坐上如冰壶。

仰怀冥冥鸿，俯愧戢戢鱼。

我老百不堪，嗜好终蒲葅。

殷勤相得心，黄昏尚踌躇。

追随自此始，莫厌频招呼。

何必得美酒，然后可将须。

