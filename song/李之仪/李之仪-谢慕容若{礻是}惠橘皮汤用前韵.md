# 谢慕容若{礻是}惠橘皮汤用前韵

**作者**: 李之仪

## 诗词内容

有幻色身同一煮，谁振杨枝洒甘雨。

一息不御百虐随，邪正交差穷脉缕。

昔人有术我得早，自约初到必与语。

日来静坐不能遣，痞嗌忽作河豚怒。

腹肠迤逦吼雷霆，呕哑缤纷杂珠雾。

吾僚恩勤漫驰告，果为新留陈辄去。

君臣辨正参苦良，物物经营本农祖。

一杯狼籍走三彭，再啜逡巡失魔女。

恍疑身在清凉国，无异金堂逢石乳。

便当窜入经验法，何用忉忉增补注。

多惭世语必见临，不会作客劳烦主。

