# 金山寄怀秦太虚用建除体

**作者**: 李之仪

## 诗词内容

建古求亡子，寓意一何疏。

除道声出师，老将定胡卢。

满座语更发，谁是囊中珠。

平生不少贷，鲜不相谓迂。

定分固有来，跛鳖参乘驹。

执别才几日，眷眷瞻云衢。

破碎物役尔，此理君何如。

危步上杰观，畴昔相携扶。

成兹尘外趋，感慨反不舒。

收我漏尽景，课君种树书。

开山一百里，玉粒随香葅。

闭口不复语，早晚同归与。

