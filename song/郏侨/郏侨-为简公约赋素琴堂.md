# 为简公约赋素琴堂

**作者**: 郏侨

## 诗词内容

素琴之堂虚且清，素琴之韵沦杳冥。

神闲意定默自鸣，宫商不动谁与听。

堂中道人骨不俗，貌庞形端颜莹玉。

我尝见之醒心目，宁必丝桐弦断续。

呜乎靖节已死不复闻，成亏相半疑昭文。

阮手锺耳相吐吞，素琴之道讵可论。

道人道人听我语，纷纷世俗谁师古。

金徽玉轸方步武，虚堂榜名无自苦。

