# 遂初泉

**作者**: 赵蕃

## 诗词内容

荆溪溪水清无底，下有乱石白齿齿。

东坡先生所卜居，想像神游应不死。

后来高躅嗣者谁，东门孙氏贤埙箎。

不惟文采风流是，酿酒喜客俱似之。

忆昨为官在吴里，三年征逐一日尔。

诗传活法付乃兄，酒有名方属吾弟。

当时酿熟曾入唇，大孙绝叹能逼人。

世间名贤久难辨，顾恐石室来乱真。

遂初自是渠家赋，大孙取以名其住。

我今以是谥君酒，要使交情不忘故。

嗟予老矣百不如，有竹万个中藏书。

愿从吾徒授此术，归去佣田亲种秫。

