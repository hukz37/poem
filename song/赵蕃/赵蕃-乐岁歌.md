# 乐岁歌

**作者**: 赵蕃

## 诗词内容

早禾登场无余粒，晚禾结穟俱全实。

如闻自入夏秋来，十日一雨晴五日。

去年夏旱秋与同，早禾半获晚禾空。

未云收获告毕工，十家九家愁叹中。

岂知今年有丰殖，父子相安妻反室。

东坡先生故尝言，民自天民天定恤。

我今千里方来归，释担先题乐岁诗。

其谁传似闾里儿，乘时闭籴将安施。

