# 三兄既见过喜而赋此

**作者**: 赵蕃

## 诗词内容

村居不记元夕期，田蚕镫火俗异宜。

但余林月光陆离，所期不来空赋诗。

明朝风作后日雪，祇道来期中已辍。

今朝小霁泥未干，或报门前有车辙。

我穷政尔落荒山，跫然忽复解我颜。

平生交旧固多矣，风味如此端亦悭。

梅虽已谢兰可掘，有酒纵漓醅可拨。

为子一醉莫深辞，更要好诗书岁月。

