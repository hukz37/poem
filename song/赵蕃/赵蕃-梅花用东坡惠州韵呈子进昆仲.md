# 梅花用东坡惠州韵呈子进昆仲

**作者**: 赵蕃

## 诗词内容

春风未著江南村，梅花有方先反魂。

斓斑初疑霜集晓，烂漫忽若月挂昏。

孤山寺下林逋宅，松风亭前东坡园。

想应照水自愁绝，谁复好事来相温。

我今居闲百无念，夜半始寝起及暾。

欲拈堕蘂每攀树，要看落影长开门。

东南文士推诸孙，妙处不在工语言。

要于险韵出奇峭，敢云小技未为尊。

