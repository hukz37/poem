# 冬至后五夕频梦陈择之

**作者**: 赵蕃

## 诗词内容

所见日杂遝，宁复当我思。

我此僻且陋，三夜频梦之。

遣骑告欲行，手持一通诗。

发缄与儿读，绝妙解人颐。

我欲留君饭，颠倒裳与衣。

宛如快阁日，不似南浦时。

到蜀今几日，首议何所为。

一俭胜百奢，徐公亦安施。

幕府足闲暇，浣花有余嬉。

谪仙纵多才，蜀道无险巇。

微疴固除洗，起居当具宜。

蜀中富名士，匪卜亦隠医。

秘方苟有传，寄我无或遗。

寄我亦何用，多病成早衰。

归哉复归哉，秣马车载脂。

上君白玉堂，王人亦黄扉。

