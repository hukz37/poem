# 明叔以仆护笋不除作长句为调次韵

**作者**: 赵蕃

## 诗词内容

春风逞夭邪，烂漫吹已足。

维暮笋乃生，如乱更约束。

吾人为之寄，讵可谩弗录。

况其耿介姿，政已不可辱。

去云解箨后，为我呈新绿。

新诗急拜赐，句解先我欲。

我岂儿女曹，抚玩斯同俗。

又殊市井辈，徇利蕲尽㔉。

要当去留间，明见妨意曲。

分饷可得多，但令舂脱粟。

