# 雪中读诚斋荆溪诸集成古诗二十韵奉寄并呈吴仲权

**作者**: 赵蕃

## 诗词内容

云埋怀玉山，风断群玉府。

霰声欻成跳，雪陈翻已舞。

槎牙粲瑶林，突兀森琼户。

山差丈人行，鸟绝兄弟语。

初看失南东，旋觉迷仰俯。

恍疑群仙下，直谓阴灵聚。

回霑须萧骚，细着衣䍀缕。

履穿不能曳，筇冻莫可拄。

书窗偶朋会，诗册随意取。

诚斋入讽咏，思隠记称许。

甘能膏齿颊，清且醒肺腑。

讵须割蜂房，底用煎茗乳。

非惟雪花同，又并梅花妩。

调孤匪相寒，法凛由思苦。

想应当此时，有句肯易吐。

平明入贺回，马向章台拊。

过午下直迟，手映玉柄麈。

同僚有同社，久已齐白甫。

长别漫长怀，何因似郊愈。

风引故能亲，云披禽先睹。

