# 连雪偶书

**作者**: 赵蕃

## 诗词内容

初雪为欢谣，再雪犹喜视。

三雪已恐多，四雪翻为异。

坐栖漏明屋，卧拥如铁被。

萧条市无行，寂寞门半闭。

官居且云然，野处当何似。

凶年略无储，度日唯旋计。

糟粕有十百，糠核匪一二。

葛根藉长镵，蓼草同滞穗。

哀哉当此时，已矣良不易。

仰头叩皇天，俯首跼厚地。

天地岂不仁，冰雪行且霁。

春膏动土脉，好雨趋岁事。

但勤力田科，且下半租赐。

当思硕鼠去，切勿厌狼戾。

