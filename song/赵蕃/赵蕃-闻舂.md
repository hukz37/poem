# 闻舂

**作者**: 赵蕃

## 诗词内容

我居田野间，籴米如赁佣。

晴天得晒暴，雨日还燎烘。

昼役薪水事，故尝多夜舂。

簸之有余谷，再以瓶罍充。

时时付手碓，玉粒胜腐红。

三年食官仓，尘土填腹胸。

归乃值岁歉，半菽了不供。

糊口于四方，指囷其谁逢。

啼号𫏐远耳，梦寐深有攻。

宦游竟何得，不如学为农。

水旱纵莫逃，穮蔉年会丰。

因闻村舂声，竟晓成𪡋喁。

