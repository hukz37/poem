# 有怀二首  其二

**作者**: 赵蕃

## 诗词内容

忆我官白下，梅蘂破腊前。

维时初识君，共呼江南船。

我作七字句，君答如倒弦。

自兹三年游，如箎复如埙。

中间虽契阔，会合踵不旋。

东阁坐明洁，意钓行方便。

快阁诵长句，观山酌幽泉。

别来岁云暮，书札迥莫传。

客授比安否，曾氏称好贤。

况乃我畏友，于君宁间言。

生涯富黄卷，代宝余青毡。

酒色湛若空，弟兄皆璧连。

吾事岂不济，宁当论岁年。

日者大雨雪，我行政金渊。

朝跻遍田野，夜梦惟江天。

梅花且复开，雪屋鸣溜悬。

思君不可见，使返徒悁悁。

