# 题郑氏北墅

**作者**: 赵蕃

## 诗词内容

篮舆度浮梁，朝岚尚蒙蒙。

十有九日雨，得晴类投空。

游岩既愿适，访隠亦好从。

道傍得野舍，一迳幽且通。

主人谁与者，其祖郑七松。

流风被云仍，真有隠者风。

问年七十余，曳履不扶筇。

我年仅其半，而已衰龙钟。

岂其养生效，殆自起死功。

若人种艺法，橐驼安取同。

木老德亦熟，闻之苏长公。

