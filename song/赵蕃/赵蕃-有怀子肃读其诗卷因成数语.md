# 有怀子肃读其诗卷因成数语

**作者**: 赵蕃

## 诗词内容

退之以文鸣，余事尤长诗。

名家贾孟流，未必逾于斯。

渊明工五言，亦有归来辞。

迺知意到处，百发无一亏。

孙侯绝人才，诗文俱中规。

究其所源流，盖匪一日基。

有如审言门，遂至杜拾遗。

余波被芝兰，同功有埙箎。

嗟予晚闻道，未易等级推。

剧谈每从容，瞠若莫可追。

闲窗念从公，两脚如絷维。

探囊获新句，亦足慰所思。

