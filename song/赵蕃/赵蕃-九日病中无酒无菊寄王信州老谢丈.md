# 九日病中无酒无菊寄王信州老谢丈

**作者**: 赵蕃

## 诗词内容

有身那识禁酒国，何乃飘零堕其域。

儿曹强欲觅市酤，颇畏饮灰仍饮湿。

重令寻菊菊未芳，飞蓬野蔓交加长。

是知此物贵晚节，无意与俗充杯觞。

生平浪说爱重九，今年无菊还无酒。

要携藜杖作登临，病不如人空𥩟首。

使君闻说同王弘，半道邀公绝送迎。

要见一时宾与主，舆篮侍坐俱门生。

