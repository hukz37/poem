# 用功成韵赋外舅短项翁

**作者**: 耿镃

## 诗词内容

君不见王绩非狂生，笔墨扫尽惟酒经。

又不见志和非漫尉，江湖醉咏渔歌耳。

文章得失两梦事，一醉从渠俱不理。

人间自有行秘书，此翁聊为山泽儒。

平生斟酌自饱满，宁复有欠宁有余。

可怜蹒跚挽不前，属车岂识从甘泉。

不矜万卷腹空洞，渴梦只恐东溟干。

莫疑此翁拘器穷，此翁有用非哑钟。

浊醪作贤清作圣，翁不异味同其空。

我方畏缩立下风，伸颈一笑短项逢。

脱冠与翁共醉倒，从人笑此两秃翁。

