# 荆州偶作

**作者**: 杨时

## 诗词内容

郑公嵇阮流，野性本麋鹿。

平生傲羲皇，白首就羁束。

大寒客无毡，官冷饭不足。

顾予支离人，攘臂受余粟。

江鱼尾盈尺，饱食胜粱肉。

荆山富樵苏，丈室有余燠。

顽疏愧前哲，所得逾往躅。

谈经追时好，俯仰负愧忸。

流光逝不反，愁鬓日改绿。

世道劫火燃，不燔乃良玉。

晚交定难恃，云雨手翻覆。

官居真蘧庐，束担聊托宿。

求田意虽鄙，此计正宜速。

归寻谷口耕，胜卖成都卜。

坐想带经锄，倚耒听布谷。

