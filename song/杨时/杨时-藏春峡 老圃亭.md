# 藏春峡 老圃亭

**作者**: 杨时

## 诗词内容

昔君居隠鳞，投竿拂珊瑚。

今来寓谷口，结亭事春锄。

亭下十余畦，蔚蔚富嘉蔬。

野果衔朱蕤，蔓实垂青桴。

篱根有蹲鸱，晨炊胜雕胡。

岂惟充君腹，邻里亦厌余。

疏泉动地脉，硗确成膏腴。

谅彼汉阴人，假修匪吾徒。

避俗柴桑翁，不复叹荒芜。

卷怀经纶手，治此一亩居。

知子非隠沦，聊以寓壮图。

人生出处分，礼义安可逾。

兹谋异樊须，甘事小人儒。

