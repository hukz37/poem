# 与将乐令会饮揖仙亭

**作者**: 杨时

## 诗词内容

滩流斗落惟璠玙，雕栏照水光如濡。

层峦叠𪩘争蟠纡，翠岩百尺蹲於菟。

何年巨人出归墟，揭竿合负神鳌趋。

飘流人间峙蓬壶，至今犹为仙圣居。

飞𫐌往来谁与俱，下有驯雉随双凫。

英风爽气凌清虚，楣间新诗露珊瑚。

顾余老懒与世疏，欲往勾漏嗟无徒。

会须策辔追云车，无使吃口嗤癯儒。

