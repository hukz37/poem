# 送时仲西归

**作者**: 李新

## 诗词内容

挂书牛角来东都，短小不长五尺余。

龙章鳯姿蕲见用，回叱关吏身无𦈡。

志如秋鹗气如虎，整束衣冠诧齐鲁。

膏油继晷不识眠，虀盐充肠久味苦。

尔来试拟观国宾，执笔四顾旁无人。

刘蕡射策不中彀，何蕃如家知有亲。

不平豪愤四五载，虚老身姓三十春。

杜门读书破万卷，终教此道淳乎淳。

行行雪霜寒凝野，侵星据鞍跨羸马。

妻子评郎被褐还，玉柱机头差不下。

但夸舌在终可圗，肯向明时惭达者。

