# 送刘前谿

**作者**: 李新

## 诗词内容

耀灵浴虞渊，光属朝夕池。

氤氲满寰宇，幽草无闲枝。

岷山玉岭花，寸根武陵西。

寒摇塞北霜，疏影何葳蕤。

春意已浩荡，造物夫何为。

烟条凝渌雨，缬彩红参差。

下有濯锦泉，清泠鉴毫厘。

佳人古西子，徬徨水之湄。

兰苕采朝露，佩服良所宜。

凛然冰雪颜，效嚬那可希。

江国日云莫，无媒鬓如丝。

愿言配君子，独立无言蹊。

谁献常山根，与之植龙墀。

