# 送鞠彭山

**作者**: 李新

## 诗词内容

丹轮随待十三州，青琐文章汗马牛。

喜见钱塘山水好，卜居为有荻花秋。

年来游宦无羁束，要醉海棠西入蜀。

侯门不惯扑车尘，犹忆画堂红映烛。

未易池中甘索寞，乍屈数旬聊自托。

牛刀行割武阳城，梦魂已到天章阁。

劝君强作岷峨客，莫念鳯凰烟景隔。

归家重倚望湖楼，依前水浸吴天白。

