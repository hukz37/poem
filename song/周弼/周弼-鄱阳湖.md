# 鄱阳湖

**作者**: 周弼

## 诗词内容

鄱阳湖浸东南境，有人曾量三十六万顷。

我昔乘槎渤澥间，眇视天溟坎蛙井。

浪何为而起于青云之底，日何为而碎于泥沙之里。

太极初分一物无，天水相包若鸡子。

扬澜可供李白青州杓，彭蠡付与卢敖洗龟壳。

斗大孤山没处藏，𣃁取来搘鼎铛脚。

胸中八九吞云梦，似此蹄涔亦何用。

安得快意大荒之东东复东，指麾鱼鳖骑苍龙。

