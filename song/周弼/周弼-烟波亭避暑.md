# 烟波亭避暑

**作者**: 周弼

## 诗词内容

澄江横匹练，月洗黄罗扇。

卷尽白云衣，常星撒沙见。

天低欲就人，夜色凝深淀。

欻吸动微光，时絣斗间线。

凉亭逼旷野，轩楹敞三面。

万象悉铺陈，随机互迁变。

十岁逃虚空，得此方一遍。

相对坐谈玄，终宵亦无倦。

只恐骎骎催晓箭，涌上东方老铜片。

须著干求大帝君，莫使阳乌眼睛转。

