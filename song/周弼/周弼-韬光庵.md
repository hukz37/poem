# 韬光庵

**作者**: 周弼

## 诗词内容

谷鸟与我言，怨杀白太傅。

借问何以然，携却山僧去。

山僧未去时，前盘一尾蛇，后踞一头虎，吸云啸风遶窗户。

山僧已去了，鹤来踏翻藤。

猿到拗折树，乱筿枯柴塞行路。

抑将庐于嵩高之阳，温洛之浒，诸天散花复呵护。

抑将慕膻逐臭，亡魂丧魄，委枯骸于北邙之狐兔。

荒台兮尚存，破屋兮如故，惟有山僧不知处。

世间万事谁始终，极目寒江起烟雾。

