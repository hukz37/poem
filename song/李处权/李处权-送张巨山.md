# 送张巨山

**作者**: 李处权

## 诗词内容

士为知已用，亦为知已死。

嘉哉孔文举，特达惟荐祢。

寥寥千载后，此事今已矣。

俯仰常有怀，邂逅过愿始。

襄阳紫微公，操行见所履。

字如入草蛇，诗继余霞绮。

家声凤凰池，盍在金门里。

三年民父母，政事粲可纪。

倦游丐闲归，解绂如脱屣。

东山宁久卧，行为苍生起。

要观补衮功，左右圣天子。

小人不更事，岂解令公喜。

平生万卷书，不直一杯水。

颓然衰病余，所存今复几。

与世竟悠悠，逢人但唯唯。

从公文字饮，德言方在耳。

胡为舍我去，衣袖不可禠。

离合亦偶然，世事皆如此。

声出已复呑，相顾泪如洗。

