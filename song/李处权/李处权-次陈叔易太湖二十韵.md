# 次陈叔易太湖二十韵

**作者**: 李处权

## 诗词内容

北客何来此，浮生直偶然。

风飚从禹穴，日脚近虞渊。

渔唱谁能问，鸥盟我不捐。

燃犀怪可睹，击树讯空传。

钓石温徐坐，樯竿穏近联。

波明疑练妥，山净学眉连。

客上三千履，军呼十万鋋。

可思江柳下，只欠舞衣前。

鼓柂知无及，乘查怅未缘。

远中微隠树，阔外莽横天。

缥缈湘灵瑟，夷犹范蠡船。

健帆风作驭，骇浪雪盈颠。

行鹭纷群起，孤鸿杳独鶱。

断崖方怒吸，浅瀬或劳牵。

夜泊星辰逼，晴占日月偏。

幽姿閟蛟室，神物护龙泉。

世乱甘沦隠，涂穷枉乞怜。

渚花迎日笑，岸草信人沿。

颇欲追双桨，无因共两舷。

时来如谢朓，三复有余妍。

