# 送李巨源

**作者**: 李处权

## 诗词内容

我世君家居里同，异时德邻饱过从。

论文高摘屈宋艶，结交远蹑管鲍踪。

嗟我不识丈人行，喜君雅有前辈风。

靖康三月虎狼去，长安城中一再逢。

笑谈未了已吹断，五年千里一转蓬。

只知兵戈事奔窜，岂料樽酒陪从容。

清溪照人山入座，莺声已老春事空。

人生一世太草草，客舍百事尤匆匆。

和文已远典型在，芝兰玊树庭砌中。

况君屡持使者节，至今能声满河东。

丞相方须幕中画，国士之顾必所蒙。

开元贞观望公等，天子不在咸阳宫。

