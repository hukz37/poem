# 赠叶生

**作者**: 李处权

## 诗词内容

带如当风衣出水，曹吴丹青古莫比。

一时更有刘与杨，妙手斲泥端及此。

叶生心匠何瓌奇，异代同声人所推。

颇甘蔬饭绝肉想，神物自应来护持。

花鬘珠冠宝月相，补陀宝山移海上。

净缾杨柳翠鹦鹉，突兀惊人焕寻丈。

十六尊者初不同，俨然肖貌清而雄。

或伏猛虎制毒龙，或飞锡杖凌虚空。

伟哉功刮造化窟，凛发天风肃毛骨。

来观堵立万口传，坐看声名从此出。

