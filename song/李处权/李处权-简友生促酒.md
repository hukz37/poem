# 简友生促酒

**作者**: 李处权

## 诗词内容

闭门倾浊醪，胜接俗子语。

蟹螯得橙韲，风味正如许。

缅怀冰雪姿，何由对谈尘。

夫君腹为笥，万卷方撑拄。

哦诗送归鸿，平生无漫与。

十年就闲旷，一日看轩翥。

老夫衰病余，颓然守环堵。

无因少年事，插花更椎鼓。

岁晚场圃休，黄落溪上雨。

溪邉双白鹭，见影忽惊举。

水天渺无际，瞑霭下前浦。

此时亦愁绝，拥鼻吟正苦。

安得百斛舟，载取君家醑。

