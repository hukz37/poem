# 次韵张匡山使君郡斋对雨效韦苏州体

**作者**: 李处权

## 诗词内容

坐啸凝香雾，卷帘松竹青。

新霜戒微寒，远日朝霞赪。

过午时云族，其蒙见初零。

萧萧打叶响，沥沥依檐声。

幽鸟故格磔，寒蜂自竛竮。

棕君曲江裔，句含万古情。

端知意有在，复契心所冥。

至哉蒙庄言，为善无近名。

天弢久已解，世网讵可撄。

寄谢夸毗子，胡然事蝇营。

