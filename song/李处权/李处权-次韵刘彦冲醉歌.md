# 次韵刘彦冲醉歌

**作者**: 李处权

## 诗词内容

家山回首三千里，世乱身危今老矣。

由来客子鬬身强，敢弗加餐慎行李。

闽中此地称多贤，招我作邻密且迩。

二子人物夙所慕，倾盖忘形到汝尔。

刘郎能事出世家，胜韵那知集于此。

人生多计才狙公，朝暮不离三四中。

我今一食日还并，士也乃有如此穷。

爱酒犹能致山简，清谈兼喜对王戎。

异时掉臂五侯门，解纷堪作滑稽雄。

如今流落百无用，夜起捋须问苍穹。

白髪萧萧不胜理，客舍灯花虚作喜。

怜君咳唾是珠玑，照眼陆离光棐几。

惜不当年夺绣袍，枉著词锋夸孟劳。

遣我黎明拥吟鼻，寒蝉抱叶空哀号。

