# 次韵端礼谢郭宰载酒相访之什

**作者**: 李处权

## 诗词内容

贤哉令尹出名胄，百里歌谣不容口。

岂弟父母今信之，视民恐伤如足手。

讼庭端可置雀罗，若网在纲无杂糅。

万顷之陂黄叔度，云梦何止吞八九。

潘岳无事只种花，陶潜有巾惟漉酒。

三公九卿唾不取，金印从渠大如斗。

刘君语默端可人，固知十室忠信有。

五经腹笥贯今古，决疑索隠如瓜剖。

小圃风烟似洛阳，翠微不减绿野堂。

会闻激烈歌时康，不负抵掌工雌黄。

何时赠扇乃有语，向来仁风已奉扬。

