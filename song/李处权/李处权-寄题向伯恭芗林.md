# 寄题向伯恭芗林

**作者**: 李处权

## 诗词内容

芗林近知名，怅望江干路。

无因从之游，梦魂几飞去。

侍郎天下士，器识廊庙具。

诗似王右丞，文如韩吏部。

勇退不待年，苍生思谢傅。

幽栖新卜筑，日涉已成趣。

人物在篮舆，风流称棕屦。

身闲鱼鸟近，心远烟霞聚。

浄几展圗书，疏帘约风露。

时倾清浊酒，唤客坐飞絮。

江鳞白可脍，野雀黄堪茹。

懽言忘宾主，脱帽方箕踞。

手挥玉麈尾，故自有佳处。

拄颊欲招隠，撚髯知得句。

快当走尺书，径拉王文度。

