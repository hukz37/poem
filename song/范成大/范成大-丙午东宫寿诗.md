# 丙午东宫寿诗

**作者**: 范成大

## 诗词内容

国絫丁年盛，天开甲观祥。

黄离增焕炳，赤伏衍明昌。

一日三天见，元辰万国康。

姿神辉玉裕，德业灿金相。

书圣规宸藻，文心俪汉章。

乾坤参久大，日月并升常。

祖武瞻兴庆，亲庭拱未央。

晨昏两慈壶，诗礼一贤王。

道统家传正，炎图国本强。

桑弧仍穀旦，铜律又清商。

旧事兰猗殿，新凉桂子香。

黄华先浥露，青女缓行霜。

史贺星同轨，农歌稼涤场。

与龄占梦帝，多祜叶思皇。

磐石重山固，灵源少海长。

三宫同寿域，岁岁颂无疆。

