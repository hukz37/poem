# 午夜登嶓山

**作者**: 范成大

## 诗词内容

瘅暑严夜装，乘凉蹑危峤。

猿依黑林号，鬼闪青炬啸。

惊鸟动危叶，吟虫满荒草。

泉声远相随，山色近如杳。

梦犹风灯前，身已云木杪。

浮生固有役，远道何时了。

岂惟失寝兴，亦自倒昏晓。

恭惟天心仁，颇议民力槁。

我怀汉制诏，来慰蜀父老。

熙如春台登，沃若时雨膏。

须知简书急，勿厌蓐食早。

但勤笔力淬，时助诗肠搅。

