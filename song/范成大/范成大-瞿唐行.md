# 瞿唐行

**作者**: 范成大

## 诗词内容

川灵知我归有程，一夜涨痕千丈生。

中流击楫汹作气，夹岸簸旗呀失声。

不知滟滪在船底，但觉瞿唐如镜平。

凿峡疏川狠石破，号山索饮飞泉惊。

白盐赤甲转头失，黑石黄嵌拚命轻。

草齐增肥无泊处，竹枝凝咽空余情。

人间险路此奇绝，客里惊心吾饱更。

剑阁翻成蜀道易，请歌范子瞿唐行。

