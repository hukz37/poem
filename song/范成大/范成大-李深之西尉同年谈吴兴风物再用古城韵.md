# 李深之西尉同年谈吴兴风物再用古城韵

**作者**: 范成大

## 诗词内容

李侯昔游吴，莲舟镜苍茫。

风鬟与雾鬓，共濯玻瓈光。

采花不盈舫，日暮云水香。

还登缥缈楼，罗襟酒淋浪。

卷箔纳星月，踏筵按伊梁。

安知有恨事，但恐蒹葭苍。

风吹落穷谷，草深麋鹿场。

高冈苦炎热，游子悲异乡。

尚喜简书省，期会无匆忙。

犹余作诗苦，消瘦如东阳。

