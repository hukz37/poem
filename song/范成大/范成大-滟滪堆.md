# 滟滪堆

**作者**: 范成大

## 诗词内容

滟滪之石谁劖镌，恶骇天下形眇然。

客行五月潦始涨，但见匹马浮黄湍。

时时吐沫作𣸣淖，灂灂有声如粥煎。

蜀江西来已无路，凿山作浍方成川。

瞿唐之口狭如带，乃欲纳此江漫漫。

奔流下赴故偪仄，汝更争道当其前。

舟师欹倾落胆过，石孽水祸吁难全。

山川丘陵皆地险，惟此险绝余难肩。

东坡笔端喙三尺，愿与作赋评嘲喧。

云非此石峡更怒，臼头忽作倾城妍。

我从巫山飞一棹，欢喜偶脱蛟龙涎。

是非信否未暇诘，且上高斋清昼眠。

