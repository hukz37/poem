# 崇德庙

**作者**: 范成大

## 诗词内容

雪山南风融雪汁，化作岷江江水来。

不知新涨高几画，但觉楼前奔万雷。

天教此水入中国，两山辟易分道开。

我家长川到海处，却在发源传酒杯。

人生几屐办此役，远游如许神应咍。

东归短棹昨已具，明日发船挝鼓催。

滩平放溜日千里，已梦鲙鲈如雪堆。

丹枫系缆一回首，玉垒浮云安在哉。

