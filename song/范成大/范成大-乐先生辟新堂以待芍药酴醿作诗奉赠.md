# 乐先生辟新堂以待芍药酴醿作诗奉赠

**作者**: 范成大

## 诗词内容

芍药有国色，酴醿乃天香。

二妙绝世立，百草为不芳。

先生绝俗姿，风味本无双。

年来悟结习，欲试安心方。

天魔巧伺便，作计回刚肠。

多情开此花，艳绝温柔乡。

道人为一笑，正尔未易忘。

呼童葺荷芷，择胜开轩窗。

啼鶑不愁思，游蜂亦猖狂。

百年颦呻顷，共此过隙光。

朝为春条绿，暮为秋叶黄。

把玩尚无几，况以忧愁妨。

愿言秉烛游，迨此春宵长。

