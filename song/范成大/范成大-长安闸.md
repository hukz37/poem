# 长安闸

**作者**: 范成大

## 诗词内容

斗门贮浄练，悬板淙惊雷。

黄沙古岸转，白屋飞檐开。

是间袤丈许，舳舻蔽川来。

千车拥孤隧，万马盘一坏。

篙尾乱若雨，樯竿束如堆。

摧摧势排轧，汹汹声喧豗。

偪仄复偪仄，谁肯少徘徊。

传呼津吏至，弊盖凌高埃。

嗫嚅议讥征，叫怒不可裁。

吾观舟中子，一一皆可哀。

大为声利驱，小者饥寒催。

古今共来往，所得随飞灰。

我乃畸于人，胡为乎来哉。

