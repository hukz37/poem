# 雪后守之家梅未开呈宗伟

**作者**: 范成大

## 诗词内容

瓦沟冻残雪，檐溜粘轻冰。

破寒一竿日，春随人意生。

瑞叶再三白，南枝尚含情。

定知司花女，未肯嫁娉婷。

官居苦无赖，一笑如河清。

落木露荒山，寒溪绕孤城。

朝暮何所见，云黄叫饥鹰。

东风不早计，愁眼何当明。

北邻小横斜，藓地可班荆。

凭君趣花信，把酒撼琼英。

