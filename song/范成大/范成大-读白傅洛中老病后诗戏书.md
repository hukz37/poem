# 读白傅洛中老病后诗戏书

**作者**: 范成大

## 诗词内容

乐天号达道，晚境犹作恶。

陶写赖歌酒，意象颇沉着。

谓言老将至，不饮何时乐。

未能忘煖热，要是怕冷落。

我老乃多戒，颇似僧律缚。

闲心灰不然，壮气鼓难作。

岂惟背声尘，亦自屏杯酌。

日课数行书，生经一囊药。

若使白公见，应讥太萧索。

当否竟如何，我友试商略。

