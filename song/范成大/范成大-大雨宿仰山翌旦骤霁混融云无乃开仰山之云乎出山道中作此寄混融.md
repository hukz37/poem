# 大雨宿仰山翌旦骤霁混融云无乃开仰山之云乎出山道中作此寄混融

**作者**: 范成大

## 诗词内容

谁开大仰云，此岂吾力及。

日光千丈毫，弹指众峰立。

衡山卷阴气，海市发冬蛰。

韩苏两枯鱼，出语自濡湿。

人厄与天穷，底用苦封执。

但喜拄杖俊，仍欣芒𪨗涩。

向来三尺泥，有足似羁馽。

龙渊古桥皴，獭径寒溜泣。

春浅山容瘦，风饕涧声急。

一箪寄前村，野{艹敕}旋收拾。

猫头髠笋尖，雀舌剥茶粒。

土毛冠江西，斗酒况可挹。

聊同一笑粲，缓赋百忧集。

