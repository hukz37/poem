# 后巫山高一首

**作者**: 范成大

## 诗词内容

凝真宫前十二峰，两峰娟妙翠插空。

余峰竞秀尚多有，白壁苍崖无数重。

秋江漱石半山腹，倚天削铁荒行踪。

造化锺奇矗瑶𪩘，真灵择胜深珠宫。

朝云未罢暮云起，阴晴竟日长冥蒙。

瑶姬作意送归客，一夜收潦仍回风。

仰看馆御飞檝过，回首已在虚无中。

惟余乌鸦作使者，迎船送船西复东。

