# 除夜书怀

**作者**: 范成大

## 诗词内容

运斗寅杓转，周天日御回。

夜从冬后短，春逐雨中来。

鬓绿看看雪，心丹念念灰。

有怀怜断雁，无思惜疏梅。

絮厚眼生缬，蔬寒肠转雷。

烛花红琐碎，香雾碧徘徊。

昨梦书三箧，平生酒一杯。

床头新历日，衣上旧尘埃。

摇落何堪柳，纷纭各梦槐。

隙光能几许，世事剧悠哉。

岐路东西变，羲娥日夜催。

头颅元自觉，怀抱故应开。

踊跃金何意，青黄木自灾。

身谋同斥鷃，政尔愿蒿莱。

