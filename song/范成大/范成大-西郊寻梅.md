# 西郊寻梅

**作者**: 范成大

## 诗词内容

西郊梅花矜绝艳，走马独来看不厌。

似羞流落蒙市尘，宁堕荒寒傍茅店。

翛然自是世外人，过去生中差一念。

浅颦常鄙桃李学，独立不容鶑蝶觇。

山樊水仙晚角出，大是春秋吴楚僭。

余花岂无好颜色，病在一俗无由砭。

朱栏玉砌渠有命，断桥流水君何欠。

嗟予相与颇同调，身客剑南家在剡。

凄凉万里归无日，萧飒二毛衰有渐。

尚能作意晚相从，烂醉不辞杯潋滟。

