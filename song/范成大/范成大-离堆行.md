# 离堆行

**作者**: 范成大

## 诗词内容

残山狠石双虎卧，斧迹鳞皴中凿破。

潭渊油油无敢唾，下有猛龙跧铁锁。

自从分流注石门，西州秔稻如黄云。

刲羊五万大作社，春秋伐鼓苍烟根。

我昔官称劝农使，年年来激西江水。

成都火米不论钱，丝管相随看蚕市。

款门得得酹清尊，椒浆桂酒删膻荤。

妄欲一语神岂闻，更愿爱羊如爱人。

