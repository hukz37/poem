# 送江朝宗归括苍

**作者**: 范成大

## 诗词内容

半生三邂逅，相看成老翁。

诗情故崒嵂，袖有天都峰。

江山佳丽地，登临苦匆匆。

塔灯落淮水，寺楼倚霜空。

攟拾著锦囊，抚掌夸穷工。

归辔不可挽，思入孤征鸿。

洞天我昔游，俛仰星一终。

士友叹契阔，吏民念罢癃。

婆娑故将军，白发簿书丛。

足趼虽四方，梦寐烟雨东。

归田有脚力，尚往寻行踪。

期君斩寒藤，伴我搘枯筇。

