# 过松江

**作者**: 范成大

## 诗词内容

长虹斗起蛟龙穴，朱碧烂干夜明灭。

太湖三万六千顷，多少清风与明月。

青鹢惊飞白鹭闲，丹枫未老黄芦折。

谁将横笛叫苍烟，无限惊波翻白雪。

洞庭林屋旧游处，玉柱金庭路巉绝。

水仙逢迎掺修袂，问我归计何当决。

去年匹马兀春寒，今此孤篷窘秋热。

人生意气得失间，轻重剑头吹一吷。

莫将尘土涴朱颜，却待丹砂回白发。

