# 立春大雪招亲友共春盘坐上作

**作者**: 范成大

## 诗词内容

积雪锢万瓦，云容如死灰。

岂惟梅柳寒，小槽冰春醅。

东风乃多事，仍将六花来。

儿女晓翻餠，呵手把一杯。

菘甲剪翠羽，韭黄{绝/刀}金钗。

齿牙幸牢洁，对案心眼开。

华年惜节物，况此霜鬓摧。

如何千日病，三见寅杓回。

旁人不堪忧，我心犹始孩。

衰翁岂知道，痴绝忘形骸。

化儿任恶剧，欢伯有奇怀。

余寒会退听，一笑当安排。

