# 腊月村田乐府十首 爆竹行

**作者**: 范成大

## 诗词内容

岁朝爆竹传自昔，吴侬政用前五日。

食残豆粥埽罢尘，截筒五尺煨以薪。

节间汗流火力透，健仆取将仍疾走。

儿童却立避其锋，当阶击地雷霆吼。

一声两声百鬼惊，三声四声鬼巢倾。

十声百声神道宁，八方上下皆和平。

却拾焦头叠床底，犹有余威可驱疠。

屏除药裹添酒杯，昼日嬉游夜浓睡。

