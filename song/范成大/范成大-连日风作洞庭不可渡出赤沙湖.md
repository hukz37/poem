# 连日风作洞庭不可渡出赤沙湖

**作者**: 范成大

## 诗词内容

金沙堆前风未平，赤沙湖边波不惊。

客行但逐安稳去，三十六湾涨痕生。

沧洲寒食春亦到，荻芽深碧蒌芽青。

汨罗水饱动荆渚，岳麓雨来昏洞庭。

大荒无依飞鸟绝，天地惟有孤舟行。

慷慨悲歌续楚些，仿佛幽瑟迎湘灵。

黄昏惨淡檥极浦，虽有渔舍无人声。

冬湖落{氵霝}此𫏐住，春潦怒长随佣耕。

吾生一叶寄万木，况复摇落浮沧溟。

渔蛮尚自有常处，羁官方汝尤飘零。

