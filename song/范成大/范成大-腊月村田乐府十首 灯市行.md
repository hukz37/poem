# 腊月村田乐府十首 灯市行

**作者**: 范成大

## 诗词内容

吴台今古繁华地，偏爱元宵灯影戏。

春前腊后天好晴，已向街头作灯市。

叠玉千丝似鬼工，剪罗万眼人力穷。

两品争新最先出，不待三五迎东风。

儿郎种麦荷锄倦，偷闲也向城中看。

酒垆博簺杂歌呼，夜夜长如正月半。

灾伤不及什之三，岁寒民气如春酣。

侬家亦幸荒田少，始觉城中灯市好。

