# 晁子西寄诗谢酒自言其家数有逝者词意悲甚次韵解之且以建茶同往

**作者**: 范成大

## 诗词内容

我读晁子诗，十语九慨伤。

长川日夜逝，鬓发空苍浪。

君家出世学，无生亦无亡。

乡谓法幢立，何乃槁木僵。

起灭不满笑，古来共楸行。

岂其捏目华，解翳海印光。

我酒愧薄薄，未能煖愁肠。

申以春风芽，一瀹万虑忘。

慧刀傥未割，会且掀禅床。

锦里有逢迎，谨避舍盖堂。

居然足音跫，好在故意长。

啁耳念一洗，迟君凤鸣冈。

