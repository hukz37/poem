# 清湘县郊外杂花盛开有怀石湖

**作者**: 范成大

## 诗词内容

午行清湘县，妍暖春事嘉。

柴荆闹桃李，冥冥一川花。

故园岂少此，愈此百倍加。

我宁不念归，顾作失木鸦。

百年北窗凉，安用天一涯。

君恩重乔岳，敢计征路赊。

乡心与官身，凿枘方聱牙。

橘柚走珍贡，何如系匏瓜。

明当复露奏，天日临幽遐。

傥许清江使，曳尾还污邪。

