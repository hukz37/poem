# 游西台院暑雪轩观石镜

**作者**: 喻汝砺

## 诗词内容

城中苦伊欎，兹轩独髙鶱。

连甍动参差，错畦横阡眠。

雪峤正孤峙，若与我周旋。

远翠浮荡瀁，轻鸥下聮轩。

密竹罥幽迳，新蒲澹清涟。

初游惬余怀，既久幽念攅。

慨彼泉下人，灼灼夸令颜。

忽然坠榛莽，窈窕不可援。

一镜空复情，况乃块石顽。

哀哉彼愚子，婉娈情所牵。

差胜茂陵公，更訹方士言。

