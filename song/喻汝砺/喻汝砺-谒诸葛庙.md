# 谒诸葛庙

**作者**: 喻汝砺

## 诗词内容

孤云何其髙，明月不可系。

灼灼抱此心，与世自泾渭。

适来从所欢，感乱亦歔欷。

咨惟今之人，窃国未云耻。

匕首入吴市，秋风动燕水。

区区袁与曹，等是刺客耳。

而我于其间，秉义不敢坠。

哀音回冲飇，清义动幽邃。

天心固难亮，吾独信所履。

溶溶日间云，漠漠苔点砌。

饥鼯坠苍瓦，澹薄公所憩。

静然相英姿，孤怀亦差慰。

