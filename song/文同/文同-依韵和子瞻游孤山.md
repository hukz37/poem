# 依韵和子瞻游孤山

**作者**: 文同

## 诗词内容

跨明越，压苏湖，钱塘风物天下无。

玉峰孱颜石穿漏，雪海浩荡潮喧呼。

旧尝持之诧吾孥，会挈尔去相与娱。

宦游若不来此都，腰间彩组徒云纡。

子瞻凤咮新结庐，日哦其间兴不孤。

平生美志自偿足，休问满眼生萑蒲。

有物可比中鄙夫，蜉蝣朝生死于晡。

公攘显夺入胠箧，骄穉无乃非良图。

子瞻之乐固有余，辨说是非从鲁蘧。

我今有索君勿逋，归日好景为我摹。

