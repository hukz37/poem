# 任居云栖枝阁

**作者**: 文同

## 诗词内容

峨峨仙鸾山，杳杳山上阁。

道傍问耕者，居云之所作。

居云倜傥士，缰锁不可缚。

读书三十年，议论写不涸。

纵横入众艺，深晓不止略。

自笑与世疏，回首念岩壑。

安排事幽隠，终老期此托。

结茅层峦巅，退比篱下雀。

栖枝榜其号，意岂羡鹏鹗。

时兹入岑绝，寄愤满寥廓。

江风拂危栏，涧月满疏箔。

独横古溜琴，远意追淡泊。

萧萧履霜操，隠隠天外落。

飘扬杂仙籁，泛响度林薄。

其谁共高兴，唯此猿与鹤。

愿言解尘缨，一赴方外约。

