# 夏日闲书墨君堂壁二首  其二

**作者**: 文同

## 诗词内容

归来山中住，便作山中人。

冠带亦自闲，累月不着身。

散髪层岩阿，濯足清涧滨。

石藓黏简册，松风堕衣巾。

乡里多旧游，不厌过从频。

山肴与野酿，待我如佳宾。

有召即走赴，爱其爱我真。

常恐礼数乖，取问吾交亲。

正此一夏乐，忽兹遘萧辰。

还愧拥千骑，又走西道尘。

