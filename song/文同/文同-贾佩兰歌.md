# 贾佩兰歌

**作者**: 文同

## 诗词内容

绿髪忆新梳，君前侍玉壶。

相随五色凤，飞止帝宫梧。

凤时入紫烟，一举万羽趋。

乘风恣敖荡，众首倾云衢。

帝既天上行，留凤不与俱。

铩翮下永巷，髡{髟/剔}编钳徒。

赭衣舂且歌，北望鸑鷟呼。

凛凛赤喙鸩，一杯死其鶵。

凤亦饮喑药，鞠域支体殊。

娥姁岂不仁，幸此全贱躯。

归来南山下，秋风裂罗襦。

寒床覆龙具，霜雪侵肌肤。

忽自感时节，临风只长吁。

徒怀掖庭事，饮泣对民夫。

