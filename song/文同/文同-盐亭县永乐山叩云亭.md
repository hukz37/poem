# 盐亭县永乐山叩云亭

**作者**: 文同

## 诗词内容

长江合高峰，爽气左右绕。

中流望绝𪩘，万丈见木杪。

孤亭揭其上，隠隠一拳小。

李君令兹邑，邀我升缥缈。

是时天宇净，晴色洗霜晓。

万象满四隅，转盼皆可了。

神清压尘坌，志适喜猿鸟。

人生贵轩豁，世务苦纷扰。

兹焉获登览，浩思欲飞矫。

令谓亭我为，胜绝此应少。

愿子立佳号，光辉饰松茑。

因名之叩云，大字榜霞表。

