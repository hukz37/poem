# 季夏己亥大雨

**作者**: 文同

## 诗词内容

黑云堆空天地昏，风势猛恶山岳掀。

怪电烧𦶟嗔霆喧，鲸海起立星汉翻。

玉竿银索倾瓶盆，豪威怒力凌乾坤。

川陆浩渺同一源，泛滥直欲浮高原。

涧谷汹涌龙蛇奔，沟渠溪壑相吐吞。

土肉刮尽惟骨存，漂荡秋稼无一根。

天生烝民主仁恩，覆露养育生理蕃。

谁持害钥开祸门，绝灭黍豆灾元元。

无路能去陈九阍，此事是非安可论。

