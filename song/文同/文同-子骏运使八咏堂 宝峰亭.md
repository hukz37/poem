# 子骏运使八咏堂 宝峰亭

**作者**: 文同

## 诗词内容

嘉陵抱江回，平衍出横澨。

中间筑雄垒，独据两川会。

行台敞严府，磊砢北城外。

潭潭走群楹，直上峦岭背。

危墙缭空阔，飞阁入茫昧。

上有宝峰亭，仰见白云内。

岧峣占孤绝，下与万山对。

层檐动寥廓，曲槛枕阛阓。

主人从篮轝，晚兴在公退。

心掩万象远，目引八极大。

钩帘拂坐榻，隠几缓衣带。

诗书抉关键，笔砚产珠贝。

是时众吏去，不敢呈计会。

虽然彼郡邑，原本穷利害。

自取金谷饶，无烦米盐碎。

此地寄清襟，岁书从屡最。

