# 谢人寄蒙顶新茶

**作者**: 文同

## 诗词内容

蜀土茶称盛，蒙山味独珍。

灵根托高顶，胜地发先春。

几树初惊暖，群篮竞摘新。

苍条寻暗粒，紫萼落轻鳞。

的皪香琼碎，{髟/监}𩭹绿虿匀。

慢烘防炽炭，重碾敌轻尘。

无锡泉来蜀，干崤盏自秦。

十分调雪粉，一啜咽云津。

沃睡迷无鬼，清吟健有神。

冰霜疑入骨，羽翼要腾身。

磊磊真贤宰，堂堂作主人。

玉川喉吻涩，莫惜寄来频。

