# 游风穴

**作者**: 刘才邵

## 诗词内容

清晓意不惬，驱车向城东。

行行历谿谷，遂到青莲宫。

古塔跨虚碧，长桥卧晴虹。

水落见谿骨，云开露秋容。

疏竹摇晚翠，寒花缀幽丛。

访古但丘壑，令人气填胸。

登览未觉久，山遮半轮红。

白烟生汝水，横空正蒙蒙。

缅怀道化盛，山高水无穷。

坐令千万世，矫首希高踪。

浙江黄面子，应纤开禅宗。

妙哉铁牛机，谁敢当其锋。

杖林山下竹依旧，金沙滩头人已空。

可怜高坐寂寥久，萧萧古木号悲风。

