# 题李平国义方堂

**作者**: 刘才邵

## 诗词内容

渥洼异产超驶𫘨，逸态崷崪精权奇。

轶埃蹶块傥未免，欲驾銮辂终难为。

迺知人家良子弟，亦或豪逸难羁縻。

调柔折服就绳矩，他日致远夫何疑。

李侯洒落富清制，顷刻满纸填珠玑。

建堂教子意不浅，欲使行能无少亏。

会须骨格早成就，不与凡足争先驰。

正如名驹已服习，使堪宝校金黄羁。

周旋进退悉中节，追风逐电随所施。

朝燕暮越寻常事，还看弄影舞瑶池。

