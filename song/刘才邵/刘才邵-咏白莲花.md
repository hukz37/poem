# 咏白莲花

**作者**: 刘才邵

## 诗词内容

长林翠干因薰烁，池面水平风不落。

天公似亦厌烦溽，开就寒姿洗暄浊。

龙宫想见送来时，靓妆无数褰珠箔。

预愁风日会无情，翠盖欹斜护纤弱。

冰魂玉骨意自远，凡花不是无心学。

神人饮露骨偏清，仙子凌波尘不着。

不随时世事涂抹，遍得月娥怜绰约。

云𫐌隐隐欲降时，寒光清雾都情薄。

勤勤问讯难留滞，欲去徘徊伸素约。

待得秋高风露清，相将归去朝珠阁。

身家元是社中人，宿契非同谢康乐。

更恐群仙苦相问，寄与短章资一噱。

