# 咏蜡梅呈李仲孙

**作者**: 刘才邵

## 诗词内容

霜铺鸳瓦茸茸白，红日破寒舒晓色。

小枝斜傍碧阑干，光透香融娇欲滴。

缘何便证紫金容，胜妙从来众香国。

时世梳妆嫌不称，岂假嫩黄拂宫额。

清润疑和玉髓膏，鲜妍似炼鸾蜂液。

团香掠蘂太辛勤，堪笑蜜房屯羽客。

更有一般超绝处，画史尽工描不得。

漏板丁丁夜向阑，金波浸影寒光溢。

赏奇自昔属多情，况复南人多未识。

恰及开时寄一枝，后时便恐香难拾。

须藉高才与发扬，妙句收归花萼集。

