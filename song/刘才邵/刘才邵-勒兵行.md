# 勒兵行

**作者**: 刘才邵

## 诗词内容

高台晓色明双旌，来看将军亲阅兵。

甲光荧荧照秋水，阵行屡变随纵横。

将军勇锐无坚敌，驰心已向伊吾北。

好同诸将拥雕戈，浄扫边尘早开国。

重收京邑翠华西，却归宿卫听朝鸡。

蓬莱宫深花柳暗，暧风轻动龙蛇旗。

监丞健笔文中虎，须臾作歌继常武。

是时剑佩共趋朝，何似勒兵夸练组。

