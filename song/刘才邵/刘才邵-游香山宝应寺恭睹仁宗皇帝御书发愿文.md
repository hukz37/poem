# 游香山宝应寺恭睹仁宗皇帝御书发愿文

**作者**: 刘才邵

## 诗词内容

龟洛隆周德，龙门赖禹功。

天开形胜地，云捧法王宫。

绣栱联霞绮，虬檐压霁虹。

山河纷凑泊，星斗映穹崇。

金界琅函秘，奎文笔势雄。

独高今古外，何止帝王中。

恭想重熙旦，追还太古风。

开怀容直论，崇俭自清躬。

俗厚刑几措，时和岁屡丰。

湛恩渐动植，大度纳华戎。

致治臻无事，持盈愈若冲。

皇居多暇日，宸翰写深衷。

誓保基图永，期跻寿域同。

含生蒙愿力，流泽浩无穷。

