# 题欧阳炳文真止亭

**作者**: 刘才邵

## 诗词内容

前浪与后浪，推引不自休。

谁知桥下水，终古何曾流。

喧寂两俱遣，已自非良谋。

避喧趋寂者，岂免一处收。

吾人识真际，不向中邉求。

聊复起小亭，对此竹桧幽。

云烟互明灭，草木自春秋。

诸法如露电，乾坤一浮沤。

试看究竟处，还有起灭不。

想当隐几时，萧然任天游。

不同习枯禅，兀兀守一丘。

