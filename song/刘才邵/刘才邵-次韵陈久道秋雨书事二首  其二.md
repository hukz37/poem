# 次韵陈久道秋雨书事二首  其二

**作者**: 刘才邵

## 诗词内容

萧萧凉气增，发兴殊不恶。

长烟拂秋晕，小雨滑溪涸。

夜长虫语乏，池冷莲衣落。

崇兰媚深静，晚菊甘寂寞。

寒姿晓更鲜，芳气初不索。

譬彼幽闲女，静饰保纤弱。

又如耿介士，逸志卑燕雀。

无心竞纷华，何处生陨获。

知君深悟此，高歌写真乐。

悠然脱尘鞅，寸田本恢廓。

