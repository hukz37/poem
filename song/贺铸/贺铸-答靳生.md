# 答靳生

**作者**: 贺铸

## 诗词内容

轩轩陆士龙，卓卓荀鸣鹤。

云间日下逢，此段殊不恶。

方君嗜狂药，而吾穷病缚。

相望不相过，赋诗聊尔谑。

知君酒隠慕先贤，谁何合作饮中仙。

金陵妙唱丹砂弦，当日新声传不传。

莫学沧波弄云月，老鲛哆口馋流涎。

访吾之居在何许，春明门东大道边。

青鞋布袜不妨步，何待东家蹇馿乃着鞭。

我屋真无坐客毡，蒲团柽机共萧然。

鬭鸡走狗春风颠，付与垣东恶少年。

