# 寄墨代书赠杨时

**作者**: 贺铸

## 诗词内容

徂来雪压苍松颠，沦膏根柢蟠蜿蜒。

樵斤剪析石火热，曲突百步凝梢烟。

蒲萄秋颗累累悬，海胶九炼堪续弦。

力𢭏万杵臼欲穿，剂成圭璧随方圆。

点漆比色石比坚，坐令李韦羞居前。

陈台潘谷老且贤，授唯识者不计钱。

是翁解化如蜕蝉，后可继此无闻焉。

付君一圭款识全，保护谨密何千年。

君家清风宜世传，不特谈玄须草玄。

