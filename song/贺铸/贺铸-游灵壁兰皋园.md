# 游灵壁兰皋园

**作者**: 贺铸

## 诗词内容

集仙昔荣养，卜筑循兰陔。

深径万株合，清池百亩开。

飞梁荫菡萏，攒栋跨崔嵬。

淮海㔉红药，潇湘移翠栽。

岱松珮萝茑，海石糊莓苔。

车马远惊聒，鱼鸟忘嫌猜。

病客倦舟檝，寻春此裴徊。

闰年物候迟，前日已闻雷。

薄景未晞雪，东风新破梅。

主人京洛旧，杖屦容参陪。

指我艮隅地，方营秋月台。

眼明壁间字，醉墨题东莱。

短句颇清绝，早推能赋才。

殷勤卷白苎，为尔拂尘埃。

安得一携手，更倾林下杯。

酒阑话平昔，岂复顾形骸。

行役浸相远，人生信悠哉。

薄暮重回首，长哦归去来。

