# 寄汉阳赵尉沔

**作者**: 贺铸

## 诗词内容

庆湖遗老坐诗穷，强仕之年百病攻。

谁谓南昌禄隠翁，伏枕呻吟四壁空。

相思限此江西东，寄声每托江头风。

斯言近俳聊一笑，江水方清饥可疗。

人生奇偶类探筹，造物岂容人数料。

君初试吏或当然，我太半生真不调。

昔不愿起家百日登三司，今不愿还家六印金累累。

但愿官粮办亲养，归来尚余三径资。

邻墙晏起访安否，尔酌我歌尧舜时。

咄嗟此愿良难必，吞声食蘗甘如蜜。

