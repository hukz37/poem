# 爱莲堂

**作者**: 钱闻诗

## 诗词内容

懿哉周濂溪，昔揽星江符。

四时花卉多，独以莲自娱。

公见太极初，学业周孔徒。

如何心清浄，爱与释氏俱。

理是吾即尔，理非尔异吾。

理与爱适同，彼释我自儒。

只疑牡丹时，贵客笑我愚。

又恐菊花开，隠士斥我迂。

彼此一是非，能问庄生无。

坐看万朵红，翠盖争相扶。

晚凉微雨来，乱落明月珠。

