# 陈子植草庐成求予赋

**作者**: 林景熙

## 诗词内容

老矣杜陵客，草堂倚江干。

故人相幽筑，皇天愍生还。

君家付楚炬，结构当时囏。

谓得风雅力，竹木供大官。

城边夜归鹤，杳杳发长叹。

朱甍昔峨峨，碧草今曼曼。

何如荫白茅，容膝有余安。

我哀丧乱余，人烟半凋残。

风凄狐兔警，露重星斗寒。

丈夫坐一室，此念驰九寰。

所以草堂人，安得千万间。

