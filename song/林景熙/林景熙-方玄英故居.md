# 方玄英故居

**作者**: 林景熙

## 诗词内容

舣舟鸬鹚港，白云满高原。

借问玄英居，遗构无复存。

精灵几百载，山鬼凭幽昏。

独遗文字香，隠隠草树根。

转盼东山麓，仿佛见柴门。

啼猿助凄恻，亦复销我魂。

渔父促归桡，牛羊下前村。

长揖者谁子，未识情已温。

云十有六叶，咸通之耳孙。

缅思幽人后，风雅天所敦。

相携就茅屋，一笑酌瓦尊。

