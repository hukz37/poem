# 庐陵客馆雨霁登楼言怀寄友

**作者**: 严羽

## 诗词内容

终日坐汾淟，邈然无少欣。

登楼一周览，始见万山群。

微雨洗残暑，青天卷浮云。

襟怀两廓落，朗若见夫君。

见君君何在，顾影还独笑。

吏非金门游，隠异沧浪调。

江明秋月白，山空夜猿啸。

徒事百卷文，未返一竿钓。

留滞岂胜愁，非君谁与谋。

水寒终赴海，雁远暂宾秋。

举世不可语，犹当傲巢由。

赠君三尺剑，永驾五湖舟。

