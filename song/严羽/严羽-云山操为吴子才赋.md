# 云山操为吴子才赋

**作者**: 严羽

## 诗词内容

山巃嵸兮白云，云冥冥兮高山。

若有人兮居其闲，超逍遥兮盘桓。

芸栌兮菌桷，罗橘柚兮为堂，涂予室兮枫香。

擥葛藟兮为帷，虈蕶杂兮佩帏。

穹岫兮玄崖，瀑流兮相豗，皎积雪兮奔雷。

攒林杳其蔽日兮，挂飞猱之清哀。

云中之君兮骑白鹿，山灵缤兮下空谷，风萧萧兮灌木。

云山兮幽幽，羌踯躅兮夷犹。

惆怅兮余怀，非夫君兮谁思。

投余簪兮太息，从夫君兮归来。

