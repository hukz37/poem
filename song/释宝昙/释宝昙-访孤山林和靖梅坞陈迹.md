# 访孤山林和靖梅坞陈迹

**作者**: 释宝昙

## 诗词内容

西湖湖水清可{奭斗}，孤山山人瘦有余。

梅花五更清夜梦，周易一卷前身书。

经年竹户与僧语，僧房绕湖三百区。

客来放鹤未忍去，更为修竹聊须臾。

衡山道士古须发，苦语不似公肤腴。

芙蓉为裳月为佩，荷芰结屋游龙车。

朝驰八纮莫四极，上挈太古中唐虞。

子房自是赤松后，渊明初无彭泽趋。

平生自谓公不死，意不一见成空虚。

买舟今夕定不寐，直恐长啸来清都。

