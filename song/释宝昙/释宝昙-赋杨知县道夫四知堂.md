# 赋杨知县道夫四知堂

**作者**: 释宝昙

## 诗词内容

万家即吾庐，一室诚吾身。

窗明古肺腑，壁立真天人。

心语驷奔轶，风行牛鬭嗔。

吾今亦忘我，何者为一尘。

起看屋角悬，聊当座右箴。

我初衣坏絮，疾驱荆棘林。

针孔与线蹊，老眼亲补纫。

而今著襦袴，左书而右琴。

吾儿亦温饱，鞭棰亡呻吟。

唯余故时习，诗病山水淫。

会当更祓除，两楠共森森。

