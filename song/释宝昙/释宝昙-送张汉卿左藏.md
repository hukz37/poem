# 送张汉卿左藏

**作者**: 释宝昙

## 诗词内容

溪间曾语离，夜雨忽悲壮。

俄顷山月明，照我蓬背上。

欹枕念此行，变化或万状。

江湖大圆镜，有此白鸟样。

公言早崛奇，平处谢堤障。

划严如行师，百万未可傍。

畴昔粲可间，发此无尽藏。

我饥寒欲死，甘露扶缯纩。

目视飞鸿卑，未易蒙此贶。

西风束书至，辟户问亡恙。

吾事公所知，它人杂嘲谤。

