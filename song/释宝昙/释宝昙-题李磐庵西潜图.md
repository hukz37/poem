# 题李磐庵西潜图

**作者**: 释宝昙

## 诗词内容

何人意行山水重，草木惊笑来天风。

茅檐鸡飞犬升屋，屐声疾奏邻家翁。

逢迎初非乃翁事，盆盎浄洁求无同。

一犁春雨饱膏沐，千顷秋日加曈昽。

恭惟耕稼我自出，敢与造物论丰凶。

树间井亦颇寒冽，门前石不烦磨礲。

愿公藉石饮此水，鸭猪肥大牛羊丰。

杖藜吾父坐吾祖，日望四海宽租庸。

太平果在放船手，此诗与画当无穷。

