# 和陶渊明归田园居六诗  其一

**作者**: 陈造

## 诗词内容

一室类蜂房，为食来穷山。

仅救饥火煎，跋履恐雕年。

平生丘壑念，回首鱼脱渊。

乡居何许家，菰茭满中田。

有儿可耕牧，枉滞章句间。

昨日鹊啅余，雁书忽堕前。

云集南荡工，数灶腾青烟。

书卖犹可市，前功戒颓颠。

官业讵宜老，倦客志在闲。

置书命鸱夷，心事今泰然。

