# 离伏龙

**作者**: 陈造

## 诗词内容

北风鏖屯云，倦鸟白昼迷。

筛为县麻雨，寒气晚凄凄。

何以赠行客，去路一尺泥。

卒徒淖莫前，草棘取新蹊。

可能辞滞留，十步九颠隮。

穷我恐非天，问子谁见挤。

少日忧患海，有眉未肯低。

流年况衰病，纵死非孩提。

戚欣何足云，寿夭久已齐。

秀色浮岭路，清音淙上溪。

会心各姿态，捋须忘惨凄。

山灵不无情，斩新献诗题。

