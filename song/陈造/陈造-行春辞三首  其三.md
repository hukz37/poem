# 行春辞三首  其三

**作者**: 陈造

## 诗词内容

懑官曹兮缚虎，拥簿领以昏愦。

窃逍遥于数刻，傥淟汩于终岁。

倚僧垣睨鸿影兮，涤胸尘而一快。

饭云子而泛乳兮，引吟兴之未沬。

吾西道之主人兮，有老禅之晤对。

愈双𪾦之月浄兮，馆授予而已再。

顽予姿之麏鹿兮，合岩栖而钓濑。

恍泉石之入眼兮，浩归怀之自倍。

计三径之可具兮，顾二顷之犹在。

明年其饯西归兮，将家渔舟老牛背也。

