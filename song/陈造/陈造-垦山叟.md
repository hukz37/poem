# 垦山叟

**作者**: 陈造

## 诗词内容

杂木漫山谁所种，居不临流多不用。

九月霜风卷黄落，群山一昔皆班駮。

遥看拖帔横椽衣，农家刈粟山有畦。

家家垦田日嫌窄，荒林翳荟惜虚掷。

𣃁荒作熟不挂籍，输官之余给衣食。

州中之政常近厚，不欲屑屑校升斗。

宁其弃之听民取，实亦藉是作康阜。

继承不皆惠慈守，汝须弥缝吏胥口，防有后来规税亩。

