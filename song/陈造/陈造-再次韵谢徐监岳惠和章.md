# 再次韵谢徐监岳惠和章

**作者**: 陈造

## 诗词内容

若人胸中著奎壁，落笔似不烟火食。

平生著述奏奇勋，玉缀珠编今几册。

定知前辈与争驱，抑使衰翁饱新得。

涎颡十驾终后尘，坐看康庄骖啮膝。

陶猗廪庾诧陈腐，小家瓶罍不余粒。

清诗属我猥见予，祇遣心颜賸惭德。

条枚拱把竟何取，挺拔苍松二千尺。

政恐血指匠石前，袖手观傍犹上策。

