# 题刘明府所藏秋江欲雨图

**作者**: 陈造

## 诗词内容

墨云含雨江空蒙，岛屿细琐连烟空。

我家茆屋菰苇丛，卷蓑背笠随渔翁。

展掩倍觉心神融，缅想惨淡经营中。

王孙玉面食肉相，万里山川入遐想。

当时宫禁断过逢，可得如侬逞江望。

江天漠漠那容画，渺莽风烟生笔下。

凫鸿灭没波不摇，雾墅霜林共萧洒。

乃知绝艺神与通，般薄傲睨窥化工。

市师日日江湖上，几人擅价能无穷。

君家双莲冰玉质，此画与人俱第一。

固应缄𫔎付牢收，俗眼纷纷莫轻出。

