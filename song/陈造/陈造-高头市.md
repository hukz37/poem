# 高头市

**作者**: 陈造

## 诗词内容

陂行欲尽山崛起，十数人家住山觜。

行人不炊市无米，买餠充肠听颐旨。

日未薄山收市里，闭户人家呼不起。

今春倦憩车曾抳，风物人情不如此。

主人睨屋为翁指，方秋此屋犹在水。

闾里襁负皆转徙，老夫危不鱼腹死。

更向秋田问余几，使之饥寒责廉耻。

不忘资人约诸己，焉得人人颜氏子。

向纯厚俗今不美，曾是登山号庚癸。

