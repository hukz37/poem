# 车堰牛

**作者**: 陈造

## 诗词内容

牛力轻万钧，性顺异诸畜。

有足不解踶，有角不皆触。

课日引耒耜，为人给谷粟。

私家忧阙食，公家要余蓄。

公私虽相须，置汝谁取足。

柰何过堰客，行舟动千斛。

挽牵亦诿汝，赑屃颈髀缩。

扣角一劳之，不语对以腹。

物生愧无用，怀安或非福。

于人傥有益，厪身岂云酷。

君看庙前牲，被绣饱𫇴菽。

膏血荐鼎俎，谁定悲觳觫。

