# 竹米行

**作者**: 陈造

## 诗词内容

竹君亢宗擅楚墟，一一修耸山泽臞。

风流秀整与世殊，楚俗食息皆尔须。

薪之篱之且籧篨，笲筥箱篚{觚}篮笯。

沟瓦厥祖羹其雏，随索斯获掇诸涂。

今岁麦秋旱岁余，得麦仅足偿官租。

竹君悯农如士夫，着花结实千林俱。

密砌玉粒缀旒珠，株株撷取虽锱铢。

弥顷亘亩无闲株，硙磨蒸炊胜雕胡。

邻里乞索水火如，坐令颦蹙兴歌呼。

野叟好事能分吾，香清而洌甘而腴。

此君行能不一书，此惠及物旋就枯。

摩顶放踵忘其躯，所学无乃墨者徒。

老子苟禄天之隅，袖手无策苏{姰/子}孤，投匕三叹吾惭渠。

