# 琵琶亭

**作者**: 陈造

## 诗词内容

抱愁莫遣朱弦鸣，此声更与愁人听。

江边一闻琵琶语，月惨风凄如动情。

何况思妇伤幽独，少年多艺颜如玉。

江州司马廊庙人，暮上谏书朝放逐。

轻拢细撚忍泪弹，开樽侧耳思惘然。

一诗说尽两心事，遗音翻入歌舞筵。

此翁诗名自千古，诵诗亦叹琵琶女。

谁惜亭前泊舟客，颇为漂零动凄楚。

邻家故妓春风手，此曲每侑浇愁酒。

今宵月影祇三人，倚栏长啸空搔首。

