# 检旱望磕山

**作者**: 陈造

## 诗词内容

长涂并江沙，我行颇寂寥。

登高望西南，群山如涌潮。

崩腾势相排，又如群马骄。

磕山乃孤峙，坐受群山朝。

云斜复烟横，助尔干碧霄。

虚气信所聚，神物不汝遥。

有龙窟其趾，贝珠丽宫醮。

丰凶执其柄，祷𫋻走黎苗。

胡为今兹旱，不能泽枯焦。

史巫岁纷若，无乃徒嚣嚣。

奔驰吾得辞，未救民腹枵。

问龙当厚颜，深池卧逍遥。

