# 次韵许节推喜雨  其二

**作者**: 陈造

## 诗词内容

旧雨新雨不后期，丰年当复歌周诗。

手调玉烛属廊庙，归功假手敢固辞。

妇子赴工听晓鼓，山歌和应挥汗雨。

麦黄蚕老十分熟，坐衙日日闻此语。

偕君薄宦群山中，与我忧喜大抵同。

畏垒谬诧庚桑楚，醉乡盍访王无功。

向来小旱烦忧恤，喜雨新来慰衰疾。

焉得妙思作彊对，如埙如箎吕应律。

行藏老矣不问天，一饱肯受儿辈怜。

炉熏频炷窗频托，公余还我文字乐。

