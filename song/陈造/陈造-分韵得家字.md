# 分韵得家字

**作者**: 陈造

## 诗词内容

东园郡胜处，不作里所遐。

池台掇天巧，草木专年华。

一雨洗清晓，十顷围红霞。

云何秉烛客，未驾载酒车。

掾郎郡之望，士价诗名家。

折简挽名胜，行庖富柔嘉。

清风应灵籁，高谭振冲牙。

酬酢角鲸吸，赓和纷天葩。

痛饮未渠醉，浩兴渺无涯。

孰知此老惫，坐受强敌加。

空弮将一旅，坚阵凌五花。

诗成字欹倒，病眼正麻嗏。

