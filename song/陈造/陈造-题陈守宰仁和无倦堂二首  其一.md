# 题陈守宰仁和无倦堂二首  其一

**作者**: 陈造

## 诗词内容

仲尼治道师，今古谁造阃。

公与由也果，有得非二本。

为政贵无倦，圣语要自反。

吾宗宰仁和，条教仰瓴建。

吟对千挺竹，日课五升饭。

胶扰付冰解，隠幽莫形遁。

器资铜百炼，心地兰九畹。

人绝悬鱼续，自诡割鸡偃。

秉心宁作辍，提耳悟顽谖。

岂伊不可耐，据以为益损。

譬如岁丰凶，良农守穮蔉。

功名自民庸，君子计岁晚。

