# 寄二孙 嶤

**作者**: 陈造

## 诗词内容

忆昔初抱孙，双鬓飒已秋。

眼看与我长，岁月如许遒。

我以薄宦西，汝为守舍留。

梦辄来后前，岁律欻再周。

想今与迺父，长我更半头。

天姿粹而温，整整静不浮。

六经如取携，八面自优游。

落笔动万言，颇能如翁不。

如翁何足道，抗志须前修。

良匠有妙斲，惰农无厚收。

彼哉碌碌者，不源而计流。

吾言不虚往，过是夫何求。

