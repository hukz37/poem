# 再游殖轩小酌

**作者**: 陈造

## 诗词内容

生世岐喧静，平章有不如。

宦涂吾画虎，濠上子知鱼。

去索长安米，归䌷笠泽书。

兹轩住苍莽，胜日复踌躇。

酒盏扶头后，鶑声禁火余。

兰风度樽俎，蝶翅掠襟裾。

有底烟霄意，便为水竹居。

可须供麹糵，未后课耰鉏。

花蓓红酣日，池光碧浸虚。

鹤头依绿荇，龙骨闹清渠。

诗兴因超忽，愁端得破除。

时从一吟醉，小计百砗磲。

