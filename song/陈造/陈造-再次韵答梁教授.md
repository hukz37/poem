# 再次韵答梁教授

**作者**: 陈造

## 诗词内容

阴晴如期喜可知，况复攟束收新诗。

相如未至客之右，开编自愧多芜辞。

倅贰付我千家聚，佩襟戴君霑化雨。

相从可独臭味同，接耳仅听淮乡语。

诗来惊倒嗫嚅翁，结字著语古与同。

少须官廨住家稳，往问句法几即功。

似闻知津问沮溺，山间晴干度山疾。

一笑行举通家杯，计日尚前蕤宾律。

过君定发酰瓮天，倾囷倒廪当吾怜。

家居除领齐眉托，意与诸雏诵思乐。

