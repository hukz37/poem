# 泊府口

**作者**: 陈造

## 诗词内容

建邺重东南，爰从吴晋后。

镇戍分淮江，心腹运臂肘。

我舟历阳岸，烟外见锺阜。

问名良宾实，南渡此其口。

龙蟠虎踞地，永藉藩篱守。

六朝或易之，戎马辄腾蹂。

铁山此济师，竟致凶渠走。

扼吭傥得要，制敌果何有。

设险务究本，不独计山薮。

任吏所宜择，抚民所宜厚。

孤生恤纬意，南望凝𥩟久。

深愧行歌人，招邀话佳酒。

