# 谢宋宰惠玉友麹方

**作者**: 陈造

## 诗词内容

夫子如周郎，即之疑饮醇。

相从不逾岁，遽欲潇湘秦。

此生忧患余，佽助嗟无几。

安得如公者，莫逆与终始。

麹生到我室，奠贽心已倾。

酝藉非俗辈，面作玉雪明。

挹彼醇厚资，春意生户牖。

非公介其间，未易交此友。

此友仙者流，勿药气自和。

着我无何乡，顾能蠲积疴。

月团信佳人，业工败人意。

使我百虑攻，愁城不余地。

虽无叔夜书，泛交方自讼。

平生一鲍子，世莫知管仲。

悠然甘不怀，交道自久长。

因渠念公他，端人更难忘。

