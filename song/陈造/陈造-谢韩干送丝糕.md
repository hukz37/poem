# 谢韩干送丝糕

**作者**: 陈造

## 诗词内容

玉颗莹澈珠就磋，吴乡早秔莫计过。

无乃风露秀结异，移种昆仑之水禾。

君家厨妇穷百技，三舂九淅付重罗。

银丝万寻忽萦积，中疏外洁生搓挼。

扶桑仙蚕大如盎，缲之本供织女梭。

恍惊万喙鬭新巧，罥作米茸雪网窠。

即今拟形供食事，纤手幻出千絇多。

倒甑入箸第三绝，色香兼味皆可歌。

周官宾祭珍飺饵，有此复具理则那。

诗翁物色及粔{米如}，得此来前当见诃。

鲙盘漫诧金缕饤，汤餠徒夸银线窝。

琼酥玉腻信非匹，胡麻崖蜜仍相和。

感君泛爱记衰朽，回首一笑分余波。

腐儒口实长作累，馋噇之名定不磨。

金山别去每挂梦，老眼复见还双摩。

婪酣得饱问便腹，如汝平生相负何。

更从公子乞方法，日当饫之老涧薖。

买田二顷不种秫，未怕酒客来操戈。

