# 送二赵金陵秋闱之行

**作者**: 陈造

## 诗词内容

君家种德麻苇似，两郎今日东南美。

石麟角犀互辉映，拄腹撑肠皆锦绮。

贤书联翩取如掇，文字欲贵江淮纸。

步光久匣自光芒，仆姑所指当披靡。

去去秋风鼓鹏翼，翺翔烟霄此其始。

建邺山川古雄丽，平分胜槩供笔底。

气陵锺阜峰头云，辞倾白鹭洲前水。

联璧不难先众俊，历块仍能轻万里。

平日双眼不屡青，奇穷一生端坐此。

即今意气为君倾，老子阅人盖多矣。

