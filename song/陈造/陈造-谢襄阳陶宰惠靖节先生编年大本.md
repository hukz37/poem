# 谢襄阳陶宰惠靖节先生编年大本

**作者**: 陈造

## 诗词内容

陶翁清节人可追，陶诗妙处吾所师。

百篇昭昭揭日月，行云流水无定姿。

颠倒后前昧甲子，可忍白璧犹小疵。

三家纪述互踳駮，千载传授仍参差。

远孙挺立翁不死，吏隠平挹乡里儿。

空洞胸襟著今古，遗编订正当属谁。

扶微擿隠究茫昧，别白苍黑分毫厘。

翁拔俗心诗其寓，彼未易识此则遗。

幽意隠义眼中了，笔端有口今见之。

细书大字肯及我，故人嘉惠良不赀。

摩挲老眼屏汤熨，欻讶毛孔生凉飔。

归装不忧更空匮，招隠正用宽衰迟。

世间报施有厚薄，自顾壁立谋晨炊。

心期烱烱共一月，未妨相望天之涯。

