# 次赵判院韵

**作者**: 陈造

## 诗词内容

公诗见压楚服随，孤军慑怯逢荆尸。

将坛已办降旗送，顾乃借重如等夷。

文工武习知余事，腰箭臂弓聊寓意。

仆姑不作饿鸱鸣，策策鲛人珠迸泪。

巧匠血指非意及，微恙未须汤熨治。

蟹螯置把蛇卧影，生世多才古为累。

谁家酒好花打围，今日人闲柳生臂。

不妨恶客著坐隅，身则独醒心解醉。

