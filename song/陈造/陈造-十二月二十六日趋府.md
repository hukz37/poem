# 十二月二十六日趋府

**作者**: 陈造

## 诗词内容

谁谓一舍远，不办三餐趋。

亭午县市西，衙鼓府城隅。

匹马惊鸟去，指槌冰在须。

北风挟霜气，万象付摧枯。

想当折琴弦，未怪裂人肤。

驼裘被甲如，是日有若无。

客首不暇回，顾容少踟躇。

出处不能同，劳逸为之殊。

庞翁马少游，似非隠者徒。

乡居老躬耕，饱温得自娱。

婆娑铜墨间，盍亦省头颅。

蔉穮脱中熟，吾口良易餬。

