# 徐南卿招饭  其二

**作者**: 陈造

## 诗词内容

东邻客来每坚壁，西邻客来常蓐食。

旅中一饱岂细故，偕举大事书之册。

末路孜孜食眠计，外此敢忘戒在得。

苏端向我颜色好，冲雨不辞泥没膝。

居贫颇禁恶客恼，念子秤薪仍数粒。

肺可用禴米可餠，并付馋僮饱君德。

人谓裁诗等裁锦，拙妇渠能把刀尺。

陶翁宜报苦未赓，搜搅肝肠闲倚策。

