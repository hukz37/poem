# 病起四诗 一节食

**作者**: 陈造

## 诗词内容

医经戒多食，书恶殄天物。

细茹取微足，卫生此其术。

是铭当匕箸，况我已衰疾。

胡为冒所戒，一卧复十日。

恙疴不虚生，一一自口实。

大嚼健武事，欲强蒲柳质。

行年逾知命，备历世纤悉。

山肤与水豢，尝味几十七。

婪酣复不已，颐正昧终吉。

昔人议四凶，饕餮乃其一。

不见辟谷翁，曾是汉良弼。

