# 出郭  其一

**作者**: 陈造

## 诗词内容

江县居人寒食下，少在县中多在野。

哭声不似笑声长，丽服新妆尽游者。

长郊芳草接天绿，我亦行行策罢马。

盍簪命醉岂不怀，卑官出入元无假。

偶来却胜特来好，触处春光可图画。

几日阴寒风用壮，今朝霁景天所借。

趁人胡蝶作团蜚，逐妇鸣鸠数声罢。

夭桃艳杏虽已过，郁李金沙犹未谢。

其余红白争姱嫮，醉态啼妆各潇洒。

颦风笑露頩欲语，半吐梨花最闲雅。

游人几许健倒去，红粉谁家短墙亚。

良辰独醒还自惜，捐佩一樽犹可贳。

餠盘饧箸已寒盟，故人应问花应讶。

对春长作了事痴，不念清欢本无价。

会当从公谢不敏，百罚深杯不辞把。

魏花有约待人归，秉烛酬春期后夜。

