# 次韵梁教章宰喜雪  其三

**作者**: 陈造

## 诗词内容

平时豪饮兴，人议老羌渴。

骏蹄就康庄，中有谿涧遏。

俛仰三十年，仅作扶病活。

乐事生无几，造物忍见夺。

谢安晚多感，正赖箫鼓聒。

胡姬卖酒地，缅想不容谒。

即今少年梦，尚苦法士孽。

两君诗酒豪，将坛最阀阅。

左顾得投辖，胜谭看吐屑。

雪天仆为更，盘饭鲜粗割。

共怜后山穷，块处但禅说。

一饱共此客，矜向邻里说。

问疾不厌频，他费尚可节。

官涂计离合，江海浮一叶。

别期后归燕，光阴等消雪。

