# 送刘常父秋试兼简行父

**作者**: 陈造

## 诗词内容

良乐伫目思骥子，工师择材须杞梓。

刘家昆季宁近用，直干百围日千里。

戏彩之暇同鸡窗，平挹千古如探囊。

尺棰政自无坚彊，况腰乌号手鱼肠。

乡邦惊叹有此客，一笔与翁箭锋直。

秋赋春闱溷子尔，老子贺书已濡笔。

香名联翩传里闾，珠宫贝阙方权舆。

他年日奉平反笑，更胜而今读贺书。

