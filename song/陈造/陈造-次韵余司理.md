# 次韵余司理

**作者**: 陈造

## 诗词内容

一从荆楚役，八数昏旦星。

剸裁有琐碎，觞咏无频仍。

世故未焚券，官曹方治经。

客或嗤臞儒，下亦安聋丞。

过日念知己，远方空旧朋。

持斧迺宗匠，歃血主文盟。

天瓢賸挹注，风翼困凌乘。

袖怜醉墨淄，眼为故交青。

招此穷乡吏，闯彼小玉京。

樽罍容吟噱，粉黛罗娉盈。

理窟领新得，诗瓢倾旧盛。

风前雕虎啸，秋后寒蛩鸣。

六花严坚阵，尺棰鏖罢兵。

是翁信奇伟，小子惭奉承。

攘善悖古训，躗言防天刑。

见推无异辞，君语吾未凭。

