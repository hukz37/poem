# 回风矶

**作者**: 陈造

## 诗词内容

大江悠悠去，渌静初演漾。

山石龃龉之，湍险乃万状。

君看回风矶，却略不可上。

椒石卧中江，与江作陂障。

镗沓汇石下，漰澎剧奔放。

北矶屹对峙，其中过舟舫。

水流作高下，咫尺便寻丈。

我行返壑余，坐想潢流涨。

颓波次滟滪，如马亦如象。

撄触宁完舟，奇祸此无妄。

入峡与上泷，艰恶偕叵量。

下泽遵夷涂，回首一怊怅。

