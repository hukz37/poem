# 程帅以古人名作诗见寄拟作谢之

**作者**: 陈造

## 诗词内容

胸次不平当近酒，热官奋扬肯回首。

即今羊杜诗中仙，襄阳城中狮子吼。

我将仲子趋黄堂，孰看毕战搴旌幢。

抗颜路尘旋行役，但有魂梦公之傍。

濒海作宰我漫仕，留赞郡符真左计。

老夫已老子白丁，解颐与言游戏事。

骈罗隠服芙蓉裳，设张翰墨当丝簧。

敢向青山简奇胜，有田肯卖吾倒囊。

如公端合穆王度，不靳尚作归田语。

蓬莱朱金久已齐，还许远来结邻否。

