# 病起四诗 三息念

**作者**: 陈造

## 诗词内容

禄位据极品，勋业垂不磨。

出从白马肥，家有黄金多。

世间贵富者，才德乃莫过。

骨相审自知，瓮盎哀骀他。

一昔读书史，志空慕丘轲。

矻矻章句乐，所趣不及他。

日月倏迁谢，如此定命何。

知己初不无，腰金鸣玉珂。

一旦逝水去，匪斧嗟不柯。

揆材既樗栎，揣分合涧薖。

旌翻火驰余，但有双鬓皤。

迨今要勇往，灌园仍养疴。

石女自无儿，古井那解波。

西湖佳风烟，久矣办一蓑。

