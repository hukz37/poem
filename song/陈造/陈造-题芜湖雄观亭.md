# 题芜湖雄观亭

**作者**: 陈造

## 诗词内容

大江来东南，旁受众壑输。

下驿峡门窄，积水陡下百尺余。

势如千鼓駴万马，闛{门沓}啮蹙崩腾排轧争危涂。

𫋇矶赖是作龃龉，不然颓沙裂岸宁复通舳舻。

霜晴似揭天两镜，瞥眼浪涛相吞屠。

不知河伯窟宅托何所，只应蛟鳄跋疐无宁居。

阴晴明晦何限景，付与沙鸥浦鹭纶竿夫。

令君作亭揽其要，豁然眼界了江湖。

我昔暂登览，诗瓢仍酒壶。

寒声隠隠撼窗户，绿雾喷噀擅晓晡。

吴樯楚柁乱秋叶，蜚山涌雪略座隅。

淮山千髻更在洪涛外，昏烟淡日时有无。

昆阳胜负等蛮触，魏中之梁直锱铢。

人生红尘中，局缩辕下驹。

安得李成王宰不死俱在眼，水墨挥洒丹青摹。

江山千里入卷轴，从此不数玄圃昆仑图。

