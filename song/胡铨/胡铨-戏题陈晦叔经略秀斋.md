# 戏题陈晦叔经略秀斋

**作者**: 胡铨

## 诗词内容

天宇修眉浮太华，晚晴浓绿新如画。

何似文君蹙远山，秀色可餐清更雅。

人知泼黛青孱颜，共喜眉宇修弯环。

不知是中石蕴玉，遂能发彩惊尘寰。

美人美人隔秋水，娟娟静淑金闺里。

其人如玉德满身，笑杀西湖比西子。

杜陵破帽随金鞍，心醉归来空掩关。

不须更问许玉斧，二十四山如髻鬟。

