# 讽虞嫔诗

**作者**: 柳开

## 诗词内容

惟尧则天舜弗复，诞妃冈极恩亭育。

遏密无闻血盈目，南巡胡为泪染竹。

父轻夫重当何淑，沅湘岸筠烟莓覆。

凝纹叠斑殷郁郁，猿缘鼯号钩辀宿。

朋凄助惋声几哭，賸疑下尤禹湮渎。

功充民戴荷百禄，重晖并耀难停毂。

元居不宁逝如逐，悲啼负冤生莫卜。

卒颠沈澜远昌族，讴讼肇私归永福，柔阴惨克咎深速。

前睇九山排矗矗，到今云颜愁可掬。

