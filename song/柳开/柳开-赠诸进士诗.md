# 赠诸进士诗

**作者**: 柳开

## 诗词内容

今年举进士，必谁登高第。

孙传及孙仅，外复有丁谓。

到京见陈访，好尚同韩洎。

馆中诸仙郎，纶合贤三字。

翰林四主人，列辟群英粹。

厝腾走大名，淜轰天邑沸。

怒浪航斯济，骏蹄御良辔。

缘险径梯空，饿肠劳填味。

我何为欣欢，名身苦将悴。

北塞绝戎勋，南荒政遭坠。

焦焦家殚穷，口众食增累。

雏豝余十辈，业学莫能器。

发白壮心衰，不觉老之至。

跼缩步九衢，羞畏同腐婢。

仰瞻尔数子，吾道终焉寄。

无为忽于予，斯文幸专继。

