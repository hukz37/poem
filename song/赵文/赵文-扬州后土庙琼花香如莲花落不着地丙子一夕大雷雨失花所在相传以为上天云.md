# 扬州后土庙琼花香如莲花落不着地丙子一夕大雷雨失花所在相传以为上天云

**作者**: 赵文

## 诗词内容

朔风吹沙淮浪白，二十四桥沉冷月。

颠雷夜半撼芜城，雪萼琼丝破空碧。

金瓶岁岁献君王，玉罂泛酒莲花香。

明光殿闭沙漠远，人自无情花断肠。

落蘂飞天识天路，何如拔树飞升去。

唐昌游女再归来，城中只卖琼花露。

江南俘客吟如叫，想像裁词不成调。

天宫夜宴按霓裳，玉女擎花紫皇笑。

