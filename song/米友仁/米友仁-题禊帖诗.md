# 题禊帖诗

**作者**: 米友仁

## 诗词内容

图契朴雕推圣智，万古奔沈余末伎。

兰亭醉墨更无加，始信功名皆傥尔。

庾翼儿郎岂不黠，自是家鸡惭野雉。

退之彊聒六艺疏，见处才能到姿媚。

相公有官那得取，不与官家深自秘。

却因同好露心胸，谩使萧翼夸末计。

摸金不必曹阿瞒，温韬家有昭陵器。

披沙只恐取黄金，剔轴谁能收故纸。

天章宝塔高嵯峨，永表文皇好文艺。

至今油蜡传未休，善本何辞万金弃。

