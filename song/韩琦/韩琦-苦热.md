# 苦热

**作者**: 韩琦

## 诗词内容

皇祐辛卯夏，六月朔伏暑。

始伏之七日，大热极炎苦。

赫日烧扶桑，焰焰指亭午。

阳乌自焦铄，垂翅不西举。

炙翻四海波，天地入烹煮。

蛟龙窜潭穴，汗喘不敢雨。

雷神抱桴逃，不顾车裂鼓。

岂无堂室深，气郁如炊釜。

岂无台榭高，风毒如遭蛊。

直疑万类繁，尽欲变修脯。

尝闻昆阆间，别有神仙宇。

雷散涤烦襟，玉浆清浊腑。

吾欲飞而往，于义不独处。

安得世上人，同日生毛羽。

