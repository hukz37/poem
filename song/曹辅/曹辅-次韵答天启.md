# 次韵答天启

**作者**: 曹辅

## 诗词内容

天兵连营十万釜，烈烈威声震西土。

昆仑月窟扫欲空，岂止斯民被时雨。

贺兰狡兔遁三穴，黄口娇雏永离乳。

临机一失挫铦锋，谁愿忠言如药苦。

吾乡蔡子喜谈兵，早岁曾过阿戎语。

逸才自擅鹦鹉赋，高韵仍为鸜鹆舞。

方略应须敌万夫，徒击韩嫣笑当户。

政宜弱冠请长缨，系取单于置高俎。

