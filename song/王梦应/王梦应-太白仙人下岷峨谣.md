# 太白仙人下岷峨谣

**作者**: 王梦应

## 诗词内容

太白仙人下岷峨，飞凌素烟紫琼珂。

天风万里吹银河，手挼瑶草光逶迤。

琅琅太清绿云欹，下弄倒影笑羲娥。

锦袍淋漓金叵罗，醉围婵娟玉颜酡。

金庭昔日乘鸾过，不肯上天著朝靴。

下界弱水飞尘多，公为星精辟兵戈。

愿见瀛海秋澄波，绿鬓𫄥𫄥吞天和，后天不老公所哦。

