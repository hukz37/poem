# 奉和公济兄留周宾之句

**作者**: 朱熹

## 诗词内容

端居感时序，驾言谁适从。

聊携二三子，杖屦此日同。

悠哉素心人，宴坐空岩中。

真成三秋别，梦想情何穷。

行行陟崇冈，引脰希高风。

忽然两相值，俯仰迷西东。

鳣堂偶休闲，鸡黍聊从容。

不辞腰脚劳，共上西南峰。

佩萸笑长房，把菊追陶公。

遐观众山迥，一酌千虑融。

兴罢复来归，杳霭秋堂空。

窥樽讫余沥，倚阁闻踈锺。

主人意未阑，骊驹勿匆匆。

