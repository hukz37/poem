# 寄题宜春使君定叟张兄隠斋

**作者**: 朱熹

## 诗词内容

大专槃万生，异体实同气。

云胡分彼己，直以私自蔽。

君家桂林伯，德学妙一世。

闭户不忘忧，缨冠矧行义。

眷言介弟贤，四益谨先畀。

千里各分符，一心同尽瘁。

远题斋户册，来表栖息地。

系述写心胸，俯仰资惕厉。

阳嘉既涤荡，阴慝失封闭。

介然彼苛痒，吓若我黥劓。

拊摩极哀恫，征取敢常艺。

战兢一日力，洋溢四封被。

君看物我间，隠显岂殊致。

愿反振民功，更懋根本计。

