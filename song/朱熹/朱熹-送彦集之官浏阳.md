# 送彦集之官浏阳

**作者**: 朱熹

## 诗词内容

急景雕暮节，高风振空林。

病夫掩关卧，长谣拥孤衾。

闻君千里行，四牡方骎骎。

重此别离感，青天欲愁阴。

君行岂不劳，民瘼亦已深。

催科处处急，椎凿年年侵。

君行宽彼甿，足以慰我心。

荐书会满箧，社酒还同斟。

所念家同产，与君如瑟琴。

兹焉不并驾，宰木寒萧椮。

尚喜吾诸甥，男恭女知钦。

明朝复相忆，怅望楚山岑。

