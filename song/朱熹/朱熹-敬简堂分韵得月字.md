# 敬简堂分韵得月字

**作者**: 朱熹

## 诗词内容

煌煌定方中，农隙孟冬月。

君侯敞斋扉，华榜新未揭。

我来适兹时，亦有大夫茇。

清觞不留行，晤语得超越。

更看雷雨势，翻动龙蛇窟。

襟怀顿能输，肝胆亦已竭。

老仙来何方，湖海气硉矹。

君侯敛袂起，颠越承屦袜。

坐人惊创见，引去殊卒卒。

伊余不忍逝，顿首愿有谒。

人生均秉彜，天造岂停歇。

云何利害判，所较无一发。

兹焉辨不早，大本将恐蹷。

吾言实自箴，君听未宜忽。

