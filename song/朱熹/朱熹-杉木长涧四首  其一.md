# 杉木长涧四首  其一

**作者**: 朱熹

## 诗词内容

我行杉木道，弛辔长涧东。

伤哉半菽子，复此巨浸攻。

沙石半川原，阡陌无遗踪。

室庐或仅存，釜甑久已空。

压溺余鳏孤，悲号走哀恫。

赙恤岂不勤，丧养何能供。

我非肉食徒，自闭一亩宫。

箪瓢正可乐，禹稷安能同。

朅来一经行，歔欷涕无从。

所惭越尊俎，岂惮劳吾躬。

攀跻倦冢顶，永啸回凄风。

眷焉抚四海，失志嗟何穷。

