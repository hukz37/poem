# 和李伯玉用东坡韵赋梅花

**作者**: 朱熹

## 诗词内容

北风日日霾江村，归梦正尔劳营魂。

忽闻梅蘂腊前破，楚客不爱兰佩昏。

寻幽旧识此堂古，曳杖偶集僧家园。

岚阴春物未全到，邂逅只有南枝温。

冷光自照眼色界，云艳未怯扶桑暾。

遥知云台溪上路，玉树十里藏山门。

自怜尘羁不得去，坐想佳处知难言。

但哦君诗慰岑寂，已似共倒花前樽。

