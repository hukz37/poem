# 次刘圭甫和人梅花韵

**作者**: 朱熹

## 诗词内容

意行欲遍江村路，恰到诗人断魂处。

梅花未肯笑春风，蔓草何须怨零露。

归来四壁无余声，俯槛祇有寒塘青。

美人邂逅一笑粲，倒影的皪踈枝横。

寸心久矣遗纷杂，不但老禅斋夏腊。

此时悢悢欲何言，本根落落几难合。

走遍诸君诗卷中，西湖东阁病还同。

划然长笑惊梦破，碧云散尽山丛丛。

