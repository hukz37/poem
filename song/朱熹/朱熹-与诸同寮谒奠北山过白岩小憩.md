# 与诸同寮谒奠北山过白岩小憩

**作者**: 朱熹

## 诗词内容

联车涉修坂，览物穷山川。

踈林泛朝景，翠岭含云烟。

祠殿何沈邃，古木郁苍然。

明灵自安宅，牲酒告恭虔。

肸蚃理潜通，神虬亦蜿蜒。

既欣岁事举，重喜景物妍。

解带憩精庐，尊酌且留连。

纵谈遗名迹，烦虑绝拘牵。

迅晷谅难留，归轸忽已骞。

苍苍暮色起，反旆东城阡。

