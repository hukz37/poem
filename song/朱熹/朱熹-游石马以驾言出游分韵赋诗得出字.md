# 游石马以驾言出游分韵赋诗得出字

**作者**: 朱熹

## 诗词内容

抱病守穷庐，闭户常罕出。

坐见春气深，清阴昼蒙密。

今朝积雨过，淑景回煦律。

不有尘外踪，何由散愁寂。

行行整巾屦，散漫委书帙。

野径自萦纡，前峰但崷崒。

婆娑茂树下，左右寒流汩。

乱石翳苍根，于焉憩腰膝。

追游固才彦，逢遇亦奇逸。

招邀愧深情，晤言永兹日。

君有尊中物，我进沂上瑟。

日夕不得留，余欢未云毕。

