# 春雪用韩昌黎韵同彭应之作

**作者**: 朱熹

## 诗词内容

既有阳春曲，那无白雪谣。

连天飞不断，着地煖还销。

未掩高人户，难齐衲子腰。

稍开银世界，渐长玉枝条。

兴尽愁烟艇，行迷认野桥。

酒肠浑欲冻，吟笔为谁摇。

残腊成三白，余寒又一朝。

香随梅蘂落，轻伴柳花飘。

神女羞捐佩，鲛人敢献绡。

东皇应好事，避舍亦相饶。

