# 奉酬子厚咏雪之作

**作者**: 朱熹

## 诗词内容

遥夜不能寐，披衣起彷徨。

仰视天正黑，寒气惨悲凉。

飞霰忽下零，雪花亦飘扬。

飘扬未云已，须臾满空翔。

前山失旧姿，川谷流素光。

念昔少小时，无事志四方。

五年江海上，不见雪与霜。

飘飖今日情，浩荡谁能量。

凌晨饮一杯，竟日守空堂。

𥩟立玩奇变，永言获新章。

踌躇欲何报，玉树生琼冈。

