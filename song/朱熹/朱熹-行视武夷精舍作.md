# 行视武夷精舍作

**作者**: 朱熹

## 诗词内容

神山九折溪，沿溯此中半。

水深波浪阔，浮绿春涣涣。

上有苍石屏，百仞耸雄观。

崭岩露垠堮，突兀倚霄汉。

浅麓下萦回，深林久丛灌。

胡然閟千载，逮此开一旦。

我乘新村船，辍棹青草岸。

榛莽喜诛鉏，面势穷考按。

居然一环堵，妙处岂轮奂。

左右矗奇峰，踌躇极佳玩。

是时芳节阑，红绿纷有烂。

好鸟时一鸣，王孙远相唤。

暂游意已惬，独往身犹绊。

珍重舍瑟人，重来足幽伴。

