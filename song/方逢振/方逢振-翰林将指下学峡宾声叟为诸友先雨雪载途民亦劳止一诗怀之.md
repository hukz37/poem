# 翰林将指下学峡宾声叟为诸友先雨雪载途民亦劳止一诗怀之

**作者**: 方逢振

## 诗词内容

空山雪片大如盘，有客远在孤馆眠。

翰林喝马不到地，白帝叱驭亲行鞭。

疾驱滕六笞飞廉，六花急舞狂且颠。

玉皇香案口读宣，深衣大带依然仙。

东里先生履欲穿，湿透布袜枵嚢缠。

高谈雄辩罏亭边，不有义意谁肯前。

阳羡山中春信传，两骖已发垂虹鞭。

诸君急棹山阴船，子猷逸兴今翻然。

