# 示湖田庵僧

**作者**: 方逢振

## 诗词内容

千里渴骥奔横川，万松滴翠蜿蜒盘。

我来庐墓分一龛，纸窗摇动卓锡泉。

铸钟{革兑}鼓买祭田，云冠雪衲聊结缘。

昆仑石壁蛟龙渊，呵禁守护灵物专。

六根五蕴洗不蠲，山鬼不肯降太颠。

内热正坐饥火煎，睡蛇灭尽方安眠。

君不见沩山禅，刚把铁牛鼻孔穿。

犯人禾稼痛挞鞭，常见迥迥在我前。

又不见高公嵬，天遣妖魔下玉𫐌。

试我楞壁坚，不知死灰无复燃。

我游诸方三十年，出入无界参人天。

不羡翚绀碧捐金钱，不羡高堂会食罗大午，只羡当年开祖师贤。

