# 谢人惠米线

**作者**: 谢枋得

## 诗词内容

玉粒百谷王，有功满人寰。

舂磨作琼屑，飞雷落九关。

翕张化瑶线，弦直又可弯。

汤镬海沸腾，玉龙自相扳。

银涛滚雪浪，出没几漩澴。

有味胜汤餠，饫歌不愁癏。

包裹数十里，莹洁无点班。

兴师远持糒，此物正可颁。

千万一日饱，不费金数锾。

长安权贵人，五鼎靳笑颜。

玉食过九重，恨无土宇版。

岂知有琼糜，天雨到市阛。

愿献空峒帝，马迷龙难攀。

