# 贺郊祀

**作者**: 张孝祥

## 诗词内容

汉统千龄接，虞衡七政齐。

德馨天自飨，容祲古犹稽。

舆卫钩陈北，衣冠观阙西。

雨先清道跸，寒避礼神圭。

方士朝仙仗，宫垣挟御堤。

庙芝楹叠璧，帝乐字连奎。

虚次尤祗栗，怀亲极惨凄。

珠旒依玉色，兰炬映璇题。

两相初扶翼，崇坛六降隮。

高灵森欲堕，诸福应如携。

燎夜坛三烛，凌霜甲万犀。

宗藩申宝酌，秘检护金泥。

奉引星辰烂，旋归锦绣迷。

端门临五凤，步辇驻双霓。

日照云裳委，风含彩筤低。

和声翔四表，嘉泽浸群黎。

盛事真寥廓，微生荷奖提。

侍祠叨执爵，着籍缪通闺。

异宠何由报，孤忠誓不睽。

裁诗独惭晚，犹得并凫鹥。

