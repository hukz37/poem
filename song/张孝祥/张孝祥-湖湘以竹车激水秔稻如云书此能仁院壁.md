# 湖湘以竹车激水秔稻如云书此能仁院壁

**作者**: 张孝祥

## 诗词内容

象龙唤不应，竹龙起行雨。

联绵十车辐，伊轧百舟橹。

转此大法轮，救汝旱岁苦。

横江锁巨石，溅瀑叠城鼓。

神机日夜运，甘泽高下普。

老农用不知，瞬息了千亩。

抱孙带黄犊，但看翠浪舞。

余波及井臼，舂玉饮酡乳。

江吴夸七蹋，足茧腰背偻。

此乐殊未知，吾归当教汝。

