# 与邵阳李守二子用东坡韵

**作者**: 张孝祥

## 诗词内容

两李有佳句，冰雪洒肺肝。

清越石在悬，圆熟珠走盘。

我家十二楼，下俯千仞湍。

谁掣白玉琐，借与二子看。

临风度长篴，瘴海为清寒。

却立望九州，隘狭非所安。

便欲驭长鲲，九万扶摇抟。

神山在吾牖，弱水空弥漫。

回首五千劫，不费一指弹。

绝笑尘中年，摄提与涒滩。

