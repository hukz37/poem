# 慈圣皇后赐锺赞

**作者**: 宋直方

## 诗词内容

稽首圆通圆觉王，圆合一切救有情。

圆修自性妙湛然，假以音声而说法。

众生闻音得悟解，非色非空二非尘。

方便无边行法门，成就如来大圆智。

稽首巍巍观世音，证入如是秘密门。

于一尘中现多身，于多刹尘现一相。

于不可说微尘劫，而救不可说众生。

发起耳根真实门，不与世间相流转。

世闲声论已宣明，声无无灭有非生。

生灭二谛悉圆离，六根由是皆解脱。

奇哉庆喜最多闻，不知闻性常周普。

因锺而闻佛所呵，不应更立锺之事。

当知金锺不可舍，能于末劫救沈沦。

茫茫六道迷昏衢，得见锺声为慧日。

悲酸恶趣忍泪中，得凭锺声超彼岸。

锺声有是大福力，能越苦海如智航。

我愿一切诸众生，闻是锺声同证觉。

