# 选仙图

**作者**: 彭汝砺

## 诗词内容

自昔黄老言无为，谬说汗漫为神仙。

古人力探源未塞，今世复用根尤坚。

仙经自是物外来，画图谁向人间传。

碧油堂印始等差，洞天福地分后先。

势穷或滞酆都幽，采胜即上昆仑巅。

得失无端见掌握，胜负有势生回旋。

终朝相视何为哉，万事不齐俱偶然。

物虽无庸意甚远，为子探取题诗篇。

