# 次正夫途中蔬食韵

**作者**: 彭汝砺

## 诗词内容

昔未与公游，同志不同居。

我宠居凤掖，公名专石渠。

醪醴赐上尊，膏膻给天厨。

彭城作逐客，事事秦越殊。

尚惭素餐诗，苦畏城旦书。

岂能万钱食，谬驾双轮车。

时时置杯盘，登眺随所如。

公行适在野，乃至歌无鱼。

人生一世间，百年实斯须。

无所不可安，何独贵纡朱。

饮河惟满腹，奚欠亦奚余。

作诗促公归，去直承明庐。

