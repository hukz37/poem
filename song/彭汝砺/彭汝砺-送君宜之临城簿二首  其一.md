# 送君宜之临城簿二首  其一

**作者**: 彭汝砺

## 诗词内容

人之与万物，异名而同体。

贵贱何以殊，知与不知尔。

知之莫如学，学莫如修己。

汝学自有得，愿言惟不已。

不已须自到，不到由中止。

请观为田者，日夜服耒耜。

久之田自熟，其入须倍蓰。

至于耕耘废，稂莠败穈芑。

常时不用力，畬获终无几。

予与尔知田，肆言聊及此。

