# 雪夜饮分题得雪字

**作者**: 彭汝砺

## 诗词内容

颠风夜号花木折，平明阶前三尺雪。

谁家羌笛落早梅，中夜南楼对明月。

苦寒侵人毛发缩，厌厌夜饮肠内热。

公才奔放欲万里，应恨低徊受羁绁。

一巢安稳身自在，生涯却羡鸤鸠拙。

人生所值俱所乐，万事悠悠无可说。

偶有名酒须尽醉，醉辄题诗如靖节。

君不见万卒征南凯未旋，戎衣虽厚冷如铁。

