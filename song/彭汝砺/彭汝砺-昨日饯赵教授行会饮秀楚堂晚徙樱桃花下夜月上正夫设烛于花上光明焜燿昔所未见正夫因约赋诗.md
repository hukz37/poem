# 昨日饯赵教授行会饮秀楚堂晚徙樱桃花下夜月上正夫设烛于花上光明焜燿昔所未见正夫因约赋诗

**作者**: 彭汝砺

## 诗词内容

夜凉月色清如水，天静无风尘不起。

移酒近花坐明月，画烛横斜插花里。

月寒烛艳花淡薄，意思相疑不相似。

一下一高总能见，半白半红浑可喜。

时有幽香暗着人，更分疏影低临水。

密如云雾即成阴，团作珠玑看结子。

异时尚拟与君醉，景物更作今日比。

富贵功名是底物，人生百年行乐耳。

