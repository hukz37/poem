# 北山四时招隠辞  其三

**作者**: 周密

## 诗词内容

灏气泛兮虚寥，商籁发兮萧骚。

策逍遥兮玉囿，驾言陟兮弁之椒。

石林林兮献状，浮空倒影兮清苕。

漭具区兮泻碧，若杯水兮堂坳。

披素怀兮佩明月，{口酋}然啸兮泠飙。

阅古今兮宇宙，一日非近兮千载非遥。

嗟湛辈兮堙灭其奚数，慨其感兮临高。

水竹清兮秋晚，赋丛桂兮谁招。

