# 北山四时招隠辞  其四

**作者**: 周密

## 诗词内容

风栗栗兮云黄，梅事动兮贞芳。

纷白月兮广野，屑宝璐兮平冈。

云可怡兮日可献，野可撷兮水可湘。

拾樵苏兮野爨，储橡栗兮山粮。

竹房深兮云暖，芸几浄兮春芗。

官无征兮村静，年屡有兮金穰。

我今不乐兮岁迟暮，处嘉遁兮徜徉。

击鲜拊缶兮聊以卒岁，谁争子所兮乐其乐兮无央。

