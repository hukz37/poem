# 怀鸣禽

**作者**: 周密

## 诗词内容

竹树环幽栖，积翠何森森。

鸣禽不知数，日夕传好音。

居然谢嚣{土盍}，宛若居山林。

哢清孤枕晓，声碎花房深。

笙竽杂天籁，鼓吹无哇淫。

物我自两忘，彼此无机心。

髽奴不解事，探鷇稍见侵。

忽动择木志，一去不可寻。

鸥鸟骇海翁，智莫欺鱼禽。

何以慰寂寥，静对空愔愔。

风篁落纤月，谁伴清宵吟。

