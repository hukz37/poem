# 和棁弟矮松寺留题

**作者**: 苏颂

## 诗词内容

曲干隠腾蛇，樛枝展翠华。

何年乔岳种，移植法王家。

得地烟云润，盘根岁月赊。

纵横齐殿角，偃蹇拂檐牙。

数粒宜充酿，收黄好代茶。

风生惊砌鹤，日照乱城鸦。

墙仞高藏节，河津暗长芽。

息阴人接席，题壁字如麻。

据类眠梧隠，攀疑抟兽拏。

宫槐低可并，谯桧大无加。

虽异明堂柱，终同象载车。

殷勤与封殖，莫使溷尘沙。

