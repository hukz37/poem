# 次韵苏子瞻题李公麟画马图

**作者**: 苏颂

## 诗词内容

霜纨横卷书縚垂，轴以玳瑁囊青丝。

披图二妙骇人目，笔画劲利如刀锥。

龙媒迥出丹青手，势若飞动将奔驰。

鞯衔如在赤墀立，仆御犹纵红缨羁。

子虔六辔衒沃若，长康骏骨称天奇。

虽传画谱入神品，未有墨客评黄雌。

六诗形似到作者，三马意象能言之。

奇踪莫辨霸或干，高韵压倒陆与皮。

从来神物不常有，未遇真赏何人知。

君不见开元廏马四十万，作颂要须张帝师。

