# 和林成之五题 西邻

**作者**: 苏颂

## 诗词内容

西邻击鼓北邻听，饮马持戈密相应。

一朝奋跃事争锋，朔气充盈夸战胜。

中原太平日已久，刃顿兵闲空细柳。

二疆款附岁奔驰，捆载金缯萃渊薮。

饫肥服煖四十年，但欲包藏忘德厚。

谋夫愤愤壮士忧，屡献忠言曾苦口。

庙堂尚论正无为，肯向平时议攻守。

朔方三十有六郡，户敛家输佐行阵。

非无硕画破妖巢，直遣万里威棱振。

皇天爱人犹赤子，纵欲驱之言亦讱。

彼方束手听誓盟，重获岁时贽琛賮。

斯民怀德乐休兵，戍卒归来解锋刃。

皆言邻徼复清夷，嗟哉异类终难信。

