# 寄题徐郎中鄱阳高居望云台

**作者**: 苏颂

## 诗词内容

子牟在江海，心存魏阙下。

君居虽远方，不忘朝廷者。

筑室负郊郭，虚堂连广厦。

浮梁江湖间，风物最萧洒。

官罢得优闲，一到休车马。

开轩命宾客，棋壶杂觞斝。

园亭助登览，山川入骚雅。

霄汉不可跂，惓惓谁能舍。

目睇西北云，丹成此倾泻。

出还拥旌旟，归复傲林野。

真得吏隠趣，岂累荣名假。

宦游羁绁中，适意如君寡。

