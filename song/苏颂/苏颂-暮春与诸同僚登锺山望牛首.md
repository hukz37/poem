# 暮春与诸同僚登锺山望牛首

**作者**: 苏颂

## 诗词内容

清明天气和，江南春色浓。

风物正繁富，邦人竞游从。

官曹幸多暇，交朋偶相逢。

并驱出东郊，乘兴游北锺。

陟险不蜡屐，扶危靡搘筇。

上登道林祠，俯观辟支峰。

辞山次阡陌，长江绕提封。

萧条旧井邑，茂盛新杉松。

揽物思浩浩，怀古心颙颙。

念昔全盛时，兹山众之宗。

天门对双阙，霸业基盘龙。

六朝递兴废，百代居要冲。

人情屡改易，世事纷交攻。

当时佳丽地，一旦空遗踪。

惟有出岫云，古今无变容。

