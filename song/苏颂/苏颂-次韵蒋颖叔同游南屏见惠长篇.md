# 次韵蒋颖叔同游南屏见惠长篇

**作者**: 苏颂

## 诗词内容

青山横莽苍，万石出南麓。

古刹表耆阇，高声耸群玉。

居惟择冈峦，近靡数松竹。

郡郭路非遥，游人舂不宿。

陟𪩘极跻攀，循崖劳伛伏。

架筒引流泉，跨岭构重屋。

讲座据妙峰，禅堂对枯木。

幽寻难屡期，将往谁能独。

偶逢霜台客，暂驻骢马足。

联步访丛林，终朝走郊牧。

相期方外游，顿忘河上曲。

夷路喜君腾，高阁惭予束。

更听名理言，俯惬中心欲。

况已证真常，讵止齐宠辱。

愿言挹清风，可用警浮俗。

