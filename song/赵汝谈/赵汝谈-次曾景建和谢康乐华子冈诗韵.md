# 次曾景建和谢康乐华子冈诗韵

**作者**: 赵汝谈

## 诗词内容

君言华子冈，遗迹在兹山。

阴雾虎啸谷，熙旸乌浴泉。

划疑易区界，遐集古圣贤。

丹井砂荡潏，玉林桂葱阡。

或时吹箫子，来往倏飞烟。

征谢靡不验，叩玄发奇筌。

先畴乐斯隠，荒始规后传。

小子夙慕遁，驰心结绳前。

仙路邈难期，矫首涕潺湲。

谒予愿有术，投翰三喟然。

