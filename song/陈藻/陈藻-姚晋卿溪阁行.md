# 姚晋卿溪阁行

**作者**: 陈藻

## 诗词内容

南院观溪心已清，萦纡更上阁中行。

西窗车马市桥横，东窗远山云雾生。

日斜沙石浅可数，半夜轰雷驱猛雨。

农圃嘈嘈春水高，谁得身闲延客歌。

醉后下阶齐拍手，长株矮树排花柳。

主人更要双眸宽，去年拄杖寻长安。

一行一处狂呼去，日日芳园大如许。

买地此多直几金，千屏万障为墙堵。

西湖览毕归兴忙，川无大小人相羊。

清风明月浙江有，酒廉鱼贱输吾乡。

