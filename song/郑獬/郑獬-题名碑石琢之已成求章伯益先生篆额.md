# 题名碑石琢之已成求章伯益先生篆额

**作者**: 郑獬

## 诗词内容

老匠隳山斩苍石，偃然巨璞长于席。

锐凿飞椎日镵击，金錞嘲轰满虚室。

白沙礲就大禹圭，绀滑自同青玉色。

两螭攫拏相斗立，欲求大篆冠其额。

先生绝妙不须言，引墨为我一落笔，蟠屈玉箸入石壁。

吾曹名氏遂辉赫，异物不复容侵蚀。

赤尾鲤鱼问消息，丐我数字得不得。

