# 感怀

**作者**: 郑獬

## 诗词内容

北风哭夜星辰寒，竹篱敲戛鸣琅玕。

老蟾瘦噤失光采，天地冻合鱼龙干。

慨然忆归几千里，长江大山交屈蟠。

湘水东去注不极，我心夜夜如鸣湍。

弟兄起居谅欢适，高堂彩衣翩翻翻。

嗟我摧颓落苍海，两腋恨无双飞翰。

远方就学何所得，数年短发才胜冠。

何时拂袖得归去，春风笑满南陔兰。

