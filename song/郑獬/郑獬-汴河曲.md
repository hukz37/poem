# 汴河曲

**作者**: 郑獬

## 诗词内容

朝漕百舟金，暮漕百舟粟。

一岁漕几舟，京师犹不足。

此河百余年，此舟日往复。

自从有河来，宜积万千屋。

如何尚虚乏，仅若填空谷。

岁或数未登，飞传日逼促。

嗷嗷众兵食，已忧不相属。

东南虽奠安，亦宜少储蓄。

奈何尽取之，曾不留斗斛。

秦汉都关中，厥田号衍沃。

二渠如肥膏，凶年亦生谷。

公私富囷仓，何必收珠玉。

因以转实边，边兵皆饱腹。

不闻漕汴渠，尾尾舟衔轴。

关中地故存，存渠失淘𣃁。

或能寻旧源，鸠工凿其陆。

少缓东南民，俾之具𫗴粥。

兹岂少利哉，可为天下福。

