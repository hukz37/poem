# 次韵刘殿院赠钱圃翁

**作者**: 沈与求

## 诗词内容

少日从畦丁，颇悟园官理。

菘韭记春秋，蔬食聊尔耳。

十年困尘埃，幽事同脱屣。

一饱不可谋，清痩只如此。

仰止长城翁，趣尚两奇伟。

弱冠事笔耕，俛仰行六纪。

晚以圃自娱，扶锄寄深喜。

柔风蔬甲怒，细雨兰芽美。

小摘定可供，余事不挂齿。

那复肯着屐，而一到城市。

为计一何疏，行须传高士。

木茹忌太洁，肉食忌太鄙。

安得从公游，远傲于陵子。

