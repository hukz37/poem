# 维心方刊正三国史某以精笔遗之蒙饷大篇为谢气格浑然三复感叹漫依元韵奉和芜陋增愧

**作者**: 沈与求

## 诗词内容

诸豪雄夸剑芒铦，毛锥敛避收余尖。

椟间黯黮渇铜雀，案上爬沙枯玉蟾。

学堂山人有遗裔，笔力大可千人兼。

掉头不肯书柿叶，酒酣起舞怒奋髯。

十年归坐溪口屋，傲视冠冕犹髠箝。

草玄草圣聊戏耳，如医识药信手拈。

迩来直笔到三国，去取法度何森严。

眼中青白世矜异，皮里阳秋谁顾瞻。

更怜中书今且老，鸡毛苇管争出奁。

悬知入手便狞劣，那复助子穷幽潜。

我持妙颖急送似，标题珍重存华签。

势如执法贵心正，俗病要以此语砭。

挥扫定见龙蛇走，䌷绎何惮岁月淹。

须知笔意似人意，柔顺未必非凶𪫺。

