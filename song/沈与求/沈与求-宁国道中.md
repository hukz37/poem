# 宁国道中

**作者**: 沈与求

## 诗词内容

山石荦确行路难，山风萧萧吹早寒。

十步九歇仆马瘁，兔蹊鸟道穷跻攀。

崖谷空笼瀑泉走，碎玉零乱飞前滩。

石堤捍水几百级，落处疑有蛟龙盘。

两山之间开畎亩，石罅著锄那得寛。

前村后村烟火冷，土墙茅盖常掩关。

我行不知记近远，官游岁晚良自叹。

岂如家家一饱外，鸡豚社酒相追欢。

那知亦有简书畏，里胥剥啄惊衰颜。

