# 新揭州学扁乡人求赋

**作者**: 陈著

## 诗词内容

芹水扬新波，杏坛敷新阴。

春风年年事，迺有春如今。

薰薰礼义香，洋洋弦诵音。

但看此身贵，遐不在玉金。

畴昔岂□梦，足絷口就喑。

风雨魑魅多，一坎几千寻。

文明应奎壁，杲杲白日临。

绠之濯清泠，鼓之起埋沈。

犂锄彼自分，丕我以佩衿。

花封肇鱼符，儒庠视泮林。

筮吉更扁揭，籀法何严森。

正气护宫墙，精光贯书琴。

贤侯莅落成，寮采分盍簪。

殷勤公堂酒，再拜奉一斟。

愿言寿斯文，师友相规箴。

道腴养斯丰，学深浚斯深。

厎柱既有在，狂澜可能淫。

庶为邹鲁国，不负孔孟心。

