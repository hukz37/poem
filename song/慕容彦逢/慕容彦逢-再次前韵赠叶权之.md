# 再次前韵赠叶权之

**作者**: 慕容彦逢

## 诗词内容

广文新决科，恩袍鬭春绿。

香名满众耳，要路策高足。

阿房得第五，中眉嗟志目。

平明趋省门，容仪耸旁瞩。

廪薄虽屡空，润身非润屋。

朅来锁南宫，迨此东风燠。

吟哦夜不休，立侍窘童仆。

诗成字字清，华星点秋肃。

中含不尽意，往往念归沐。

遥知卧鸱夷，独酌慰斋宿。

云谁可与饮，邻有三不速。

篇卷正沉迷，当以从事趣。

