# 读陶渊明集

**作者**: 慕容彦逢

## 诗词内容

晋末何所似，波心跃长鲸。

生民畏扰攘，蹙頞视欃枪。

渊明当此时，弃爵务躬耕。

葛巾漉家酎，杯干壶再倾。

恢然聊寄傲，无心事将迎。

眼底不足语，笔下漫摅情。

襟怀有佳趣，落纸字字清。

有如碎寒冰，贮之琉璃䓨。

又如湛秋水，含兹霜月明。

秀气如可掬，妙理不可名。

辞中有余意，此致尤更精。

班豪诚可厌，曹侈无足评。

斯文孰比拟，诵之清风生。

