# 昼卧偶成用前韵

**作者**: 慕容彦逢

## 诗词内容

我如边孝先，性爱日昼眠。

眠眠曷能寐，愁思如涌泉。

东风穆穆和，午影迟迟延。

忧多首自旋，犹如瞰面渊。

人皆喜春色，而我今犹然。

叱奴启南窗，欹枕望青天。

浮云来飘飘，飞鸟去还还。

望眼无穷极，移卧窗之前。

焉能梦栩栩，徒自腹便便。

悠思慕范蠡，心形得两捐。

轻舟泛五湖，短棹鼓清涟。

规矩不我制，所意成方圆。

