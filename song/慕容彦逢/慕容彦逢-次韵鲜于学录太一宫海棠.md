# 次韵鲜于学录太一宫海棠

**作者**: 慕容彦逢

## 诗词内容

巍巍楼观神君宅，昼锁眠鱼断人迹。

嚣尘不到春自浓，海棠绕砌花如织。

日窥绛彩艳朝霞，露浥芳苞点灵液。

枝侵香雾拂桁梧，乘风欲鬭蜿虹赩。

都城三月赏花天，争骋纤骊并赭白。

广文官冷苦无悰，偶到殊庭欣有得。

娇娆初值欲开时，回视群葩澹无色。

许昌风雅讥少陵，玉垒绕山夸蜀客。

岂知移根古寿宫，瑶草华枝伴蕃殖。

雨余浓丽应更妍，负赏牵吟心未息。

