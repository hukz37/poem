# 兰溪叶宰以某阻水治山顶僧舍见邀作此诗以谢

**作者**: 慕容彦逢

## 诗词内容

月轮一夜离天毕，山川吐云翳朝日。

飞廉吼空驰霹雳，雨势霶{雨/沱}两溪溢。

横流不复相望轶，浪花飞起三千尺。

我时舣舟酣战栗，眼看民居半沉溺。

邑令之贤谁等匹，为治公居寄家室。

顾盼奔涛心暇逸，寓居恰倚青山脊。

吁嗟此惊身未历，折腰远来甘恐惕。

餐霞先生今铩翼，附郭相君无所食。

愁霖谢子虽非敌，少宦徐郎良未怿。

