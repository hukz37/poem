# 丞厅后圃双梅一枝发和似表弟韵

**作者**: 李弥逊

## 诗词内容

漫游踪迹成浮家，一身四海惊年华。

不禁草木竞时节，忽见霜干排新花。

晓云生寒日未透，南枝半肥北枝痩。

就中一枝最先发，浪蕊浮花敢居右。

山翁涉世如狼胡，功名日远霜凌须。

与花同是江南客，一笑为解东阳臞。

吟哦遶树正百匝，未放零落空残株。

春风杂花尽明媚，此君风味悬知无。

雨中着子尚不恶，可堪老叶翻虫书。

