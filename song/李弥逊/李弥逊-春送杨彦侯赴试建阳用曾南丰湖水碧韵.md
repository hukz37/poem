# 春送杨彦侯赴试建阳用曾南丰湖水碧韵

**作者**: 李弥逊

## 诗词内容

人生不合留飞黄，骊驹夜发生悲凉。

马蹄着沙去莫挽，一日万里风云翔。

月明霜枝挂秋香，桂宫髙架辛夷梁。

长梯摘日岂惮远，世上不数琼瑶光。

我今官闲赋江海，老骥识路何由骧。

昻霄气槩看公等，金印入手真毫芒。

更谋浊酒尽清夜，晚鼓径欲催行装。

