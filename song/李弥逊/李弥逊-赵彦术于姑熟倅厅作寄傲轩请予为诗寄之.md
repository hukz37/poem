# 赵彦术于姑熟倅厅作寄傲轩请予为诗寄之

**作者**: 李弥逊

## 诗词内容

王孙是古豪而迂，五鼎不换一束书。

江城别驾辕下驹，升斗未足回清臞。

晓衙吏退谁与俱，傍砌燕雀来将雏。

室中尘凝生白虚，竹色照座花连株。

南窗曲肱净籧篨，轩窗勇往羲皇初。

渊明虽远几类拘，轻去彭泽思吾庐。

人生泛如风中桴，况复蜕视千金躯。

公家舍屋为补苴，政成讼简日有余。

斗酒近局聊相娯，三年官满鹊弃居。

后来好事犹今吾，至哉此乐陶不如。

