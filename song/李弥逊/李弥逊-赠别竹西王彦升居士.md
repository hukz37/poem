# 赠别竹西王彦升居士

**作者**: 李弥逊

## 诗词内容

参军四壁生秋草，鬂毛不似心先老。

终随烟霞学巢由，一室安能事除扫。

竹西旧说青云客，诗思长留意无极。

尘埃不见襄阳山，赖有斯人道消息。

赤心照日青眼明，与君一见输生平。

君去摩天学孤鳯，我今饮海盘长鲸。

云车劙兮风马休，呼儿乞取千金裘。

明朝有句道不得，黄叶满庭无限秋。

