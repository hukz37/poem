# 舍弟以诗贷粟邵叔旸次其韵

**作者**: 李弥逊

## 诗词内容

于陵三咽不待糁，重义轻身诚果敢。

首阳一死甘如饴，未觉此身真𡒄坎。

丈夫有志穷益坚，肯为猩唇贱昌歜。

髙门下箸罗甘珍，大脔觜拌不供啖。

吾侪朝饭不谋夕，惟有生刍缘我斩。

富当学礼贫忌测，莫遗羁愁到颜色。

两公虽槁道则腴，每食空多信何益。

纵令日兴费万钱，大似鹓鶵见鸱吓。

我今藜藿还苦并，尚喜刚肠柰烧炙。

自营半饱固已劳，忍取畿人重三尺。

去年避贼奔如流，百区不易金一钩。

县官布德速置邮，奉行一律亡劣优。

但知捜粟逃身尤，吁嗟富民思故侯。

