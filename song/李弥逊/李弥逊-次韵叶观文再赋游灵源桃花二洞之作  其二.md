# 次韵叶观文再赋游灵源桃花二洞之作  其二

**作者**: 李弥逊

## 诗词内容

山行有底急，路转乃尔长。

舆肩憩清荫，屐齿寻幽芳。

突兀见古殿，委蛇度飞梁。

余红点涧色，新丝浮岩光。

人径出鸟道，僧居俨蜂房。

前山去未了，后骑低可望。

逢人贵同气，偶地忘殊方。

径催文字饮，稍近花草香。

语味写素隐，诗工发深藏。

湛辈欣有得，折杨愧成章。

