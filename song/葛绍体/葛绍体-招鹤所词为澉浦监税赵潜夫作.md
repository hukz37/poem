# 招鹤所词为澉浦监税赵潜夫作

**作者**: 葛绍体

## 诗词内容

君之来兮鹤自九皋，驾以去兮渺天地而逍遥。

缟衣玄裳兮横大海之惊涛，云旗先驱兮霓旌旖旎。

月皓皓兮风洒洒，青山之上兮黄湾之下。

挹北斗兮椒浆，羽扇纶巾兮佩璆锵，盼而笑兮玉洁水光。

鸣鸾凤兮舞鼋鼍，冯夷鼓兮虞妃歌，鱼咏龙吟兮蛟螭护呵。

眷言归兮南浦，颿飞兮过舶橹，春复秋兮终古。

