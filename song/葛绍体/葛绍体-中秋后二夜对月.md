# 中秋后二夜对月

**作者**: 葛绍体

## 诗词内容

中秋竟夕佳月色，万里光芒霜雪白。

人言阴晴一瞬易，不料清辉连永夕。

有情傍我书几多，书中今古旧应识。

玉华婵娟彻鬓眉，冰澌的皪莹肝膈。

风流似与仙娥俱，缟衣练裳新洒涤。

酒酣颠倒欲结交，灯火希微疑避席。

出门露气已半销，轻风西来荡虚碧。

中天镜悬见本真，一点灵明透八极。

