# 丑女歌

**作者**: 宋伯仁

## 诗词内容

梳风杨柳笑，沐雨杏花羞。

看看三十余，不敢下妆楼。

待媒媒不来，对娘娘共哭。

何时王右军，来坦东床腹。

君不见西施绝色天下白，能使麋鹿走吴宫。

玉环一笑百媚生，能使渔阳鞞鼓惊玄宗。

无盐无盐形貌恶，当时一段议论千古生清风。

美妇未必美，所美貌徒美。

丑妇未必丑，所丑行不丑。

丑妻恶妾寿乃翁，何须能劝羊羔酒。

