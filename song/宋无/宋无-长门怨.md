# 长门怨

**作者**: 宋无

## 诗词内容

金壶咽泪莲花涩，银箭浮迟渴乌泣。

知更阿监罗袜冰，暝对星河玉阶立。

内官唱漏催晓筹，芙蓉梦破燕支愁。

起来妆罢窥绣户，三十六院残烛幽。

建章风传凤吹远，翠华晨幸昭仪馆。

箜篌不语心自语，愁长如天恨天短。

红裀暖踏杨花雪，绛缕闲封守宫血。

鹦鹉空猜警跸声，春寒紧护流苏结。

