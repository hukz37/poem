# 寄山中僧

**作者**: 宋无

## 诗词内容

名山旧隠岩峦秀，精舍萧闲殿阁虚。

像礼旃檀千古佛，经翻贝叶五天书。

兽依草座跏趺后，禽下花台施食余。

空翠湿衣横楖栗，绀泉澄钵涌芙蕖。

鹫峰梦遶云中寺，鹿苑身栖物外居。

清梵夜回松月冷，孤禅昼起柏烟疏。

曙钟寒韵侵虚籁，午供春香入野芜。

道念有时怜老病，尘缘无计问真如。

远公若许来同社，陶令何妨去结庐。

便向东林傍尊宿，菩提从此发心初。

