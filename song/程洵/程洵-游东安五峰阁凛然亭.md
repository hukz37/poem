# 游东安五峰阁凛然亭

**作者**: 程洵

## 诗词内容

穹林拥精庐，奇石林端起。

玲珑蛟兔穴，编缀东方齿。

峩峩倚高寒，落落负壮伟。

何人昔好事，诛薙发天閟。

杰阁冠其颠，幽亭踞其趾。

五峰天际来，纵臾供燕几。

吾闻零陵郡，地蕴清淑气。

法当产瑰奇，锺秀乃在此。

何当蜡吾屐，尽揽入胸次。

融成九华诗，写作菱溪记。

却笑奇章公，班班刻名字。

