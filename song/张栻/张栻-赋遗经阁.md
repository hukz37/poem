# 赋遗经阁

**作者**: 张栻

## 诗词内容

生世岂云晚，六籍初未亡。

向来言外旨，瞠视多茫茫。

隠微会见独，如日照八荒。

始知传心妙，初岂隔毫芒。

绝学继颜孟，淳风返虞唐。

读书无妙解，数墨仍寻行。

况复志宠利，荆榛塞康庄。

自云稽古功，此病真膏肓。

君家屹飞阁，面对群山苍。

匪为登临娱，牙签富书藏。

邀予为著语，会意讵可忘。

一洗汉儒陋，活法付诸郎。

