# 生辰谢邵广文惠仁者寿赋

**作者**: 张栻

## 诗词内容

左弧念当辰，藐此卧岁晚。

重云不予荫，敢望滋九畹。

南邻有良朋，敏质快瓴建。

进道方骎骎，吐辞看衮衮。

妙语极吹嘘，至理属关键。

嗟予澹泊好，学植自穮蔉。

岂能益涓埃，感子意缱绻。

昭然隠微中，当念仁岂远。

起知妙干体，实理践坤简。

大易乃在我，亘古当一本。

期君得真传，永以息邪遁。

