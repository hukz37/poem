# 七月旦日晚登湘南楼

**作者**: 张栻

## 诗词内容

又书稍去眼，日夕进微凉。

高楼一徙倚，清风为我长。

渔父荫深樾，归人度浮梁。

仰看河汉明，俯视群山苍。

平生会心处，于此故难忘。

旧闻水东胜，岩峦发天藏。

岂无一日暇，勇往聊徜徉。

民瘼未渠补，况敢怀乐康。

天边云物佳，似复为雨祥。

秋成傥可期，岁晚或自强。

当从农家鼓，一历水云乡。

