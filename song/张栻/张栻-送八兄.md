# 送八兄

**作者**: 张栻

## 诗词内容

弥旬积雨穗生耳，冬壑未渠收潦水。

围炉情话政尔佳，乃复归舟行万里。

三年百感卧湘城，风急鹡鸰原上情。

岂无他人意独真，每觉软语温如春。

少年锐气凌八区，晚以乐义称乡闾。

闻人有急若己如，天报两子双明珠。

小隠卜筑兰溪边，修篁乔木今参天。

是非荣辱不到处，卷书一榻清昼眠。

人言寿骨隠修眉，庆事鼎鼎供期颐。

岂惟宗族托轨范，政倚晚节增光辉。

有弟有弟复何为，杜门读书人谓痴。

故山未遂扫松愿，江头独立送归时。

