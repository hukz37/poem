# 清明后七日与客同为水东之游翌朝赋此

**作者**: 张栻

## 诗词内容

平生山水癖，妙处只自知。

夙约常寡味，邂逅惬心期。

幅巾与藜杖，安步随所之。

朅来坐官府，颇觉此愿违。

城头望群峰，欲往类绊羁。

三春苦风雨，晴日一伸眉。

沙边散车骑，竹舆从呕咿。

独与三四客，野服相追随。

亭高俯空旷，洞古探瓌奇。

悬崖隠日月，幽壑蟠蛟螭。

涧水杂鸣佩，松风发清吹。

兴来即倾酒，语到亦论诗。

聊揩簿书眼，偿此闲暇时。

所历固未厌，所感多余思。

昔游木叶下，今兹绿阴肥。

江山虽可识，岁月迺如驰。

素餐岂不念，怀安敢云私。

归来耿不寐，欹枕听晨鸡。

