# 采菊亭

**作者**: 张栻

## 诗词内容

陶公千载人，高标跨余子。

岂无济时念，敛荫独知止。

归来卧衡门，无愠复何喜。

九日天气佳，东篱撷芳蕊。

举头见南山，佳处政在此。

地偏心则远，意得道岂否。

张侯谢银鱼，筑室娱燕几。

小亭才寻丈，景物自新美。

颇闻双瞳清，亦复强步履。

不妨数登临，倚杖看云起。

高咏悠然篇，飞鸿送千里。

