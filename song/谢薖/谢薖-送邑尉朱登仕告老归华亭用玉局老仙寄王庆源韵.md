# 送邑尉朱登仕告老归华亭用玉局老仙寄王庆源韵

**作者**: 谢薖

## 诗词内容

君不能黄冠还乡乞鉴湖，又不能拏舟送米烦胡奴。

白头真负平生志，妙年毫端敌万夫。

向来恶少虎负嵎，职当疾走编其须。

袴𫖇不是老者事，腰间羽箭吾初无。

挥杯劝影古寺底，日有野老争携壶。

颇遭官长劝归欤，妇能右摈儿左扶。

但令妻病足鹿脯，何忧儿寒止熨襦。

莼丝作羮塩未下，鲈鲙切玉秋不癯。

华亭自昔托鹤唳，蕙帐后夜闻猿呼。

不羡人间冶容子，团圆十五正当垆。

