# 王摩诘四时山水图

**作者**: 谢薖

## 诗词内容

欲知摩诘诗中画，桃红柳绿皆摹写。

更含宿雨带春烟，一叚风光生笔下。

欲观摩诘画中诗，小幅短短作四时。

山平水远含变态，是中有句无人知。

此公盘礴万物表，胸中炯炯秋空晓。

戯磨淡墨污绢素，世上丹青擅场少。

何人乞与辋川图，装成小轴四时俱。

壁间仍题六字句，人言双绝古今无。

