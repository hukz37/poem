# 感白发

**作者**: 谢薖

## 诗词内容

吾年昔始冠，已有一髪白。

作赋数百言，嘲骂等戯剧。

只今寻旧作，一字不复忆。

恍然如梦寐，了不见往迹。

但有髩间丝，冉冉如堪织。

南方地平湿，壮岁多老色。

行年四十二，髪鬒那容惜。

洗苏将拔白，讳老嗟何益。

一染复星星，此语记阿客。

人生光景促，倏忽如敲石。

诗成亦寤语，感叹初无得。

后应不识今，今已不识昔。

