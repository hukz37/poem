# 王坦夫静寄斋

**作者**: 谢薖

## 诗词内容

狙猴在深山，腾踔不少停。

大龟藏神屋，缩首都无营。

冥观静躁异，洞见万物情。

吾闻子王子，总角游帝城。

归来髩犹绿，闭关慕渊明。

曲肱北窗下，风声肃泠泠。

梦觉忽惊起，犹疑车毂鸣。

斋居屏万虑，乃以静寄名。

是中得其趣，君门可长扃。

倘知定能应，子冠定能缨。

镜以静故明，水以静故平。

兹言置座右，可配崔瑗铭。

