# 碧筒

**作者**: 谢薖

## 诗词内容

君不见韩潮州，银作饮盏夸工倕。

镌花镂松太琐碎，何言豪士亦尔为。

又不见六一翁，尝吟鹦鹉红螺诗。

华堂一釂岂不乐，清歌劝酒须蛾眉。

吾侪山人宁有此，竞折圆荷为饮器。

细倾初作露珠圆，满引忽惊云液碎。

鼻中寂寂闻妙香，舌本徐徐识真味。

采莲当殽花当妓，岂有登临百金费。

安得城西十顷塘，水光容裔暑风凉。

时引碧筒如象鼻，仍看翠盖立霓裳。

