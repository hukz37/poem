# 读荘子内篇

**作者**: 谢薖

## 诗词内容

经春十日雨，却扫门无车。

伏枕梦鸣毂，淙琤行溜渠。

端坐发深省，妙香浮素裾。

盥濯披陈编，讽诵临前除。

陈编为何谁，漆园傲吏书。

奇辞通諔诡，空语极虚无。

得意荣辱境，脱身忧患余。

胸中灌顶句，身上如意珠。

逍遥有妙处，领略归一途。

尘影阅千世，风波连九区。

投足寄其间，鼎鼎一何愚。

傥同蓬蒿鷃，勿笑溟海鱼。

