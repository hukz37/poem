# 颜鲁公祠堂

**作者**: 谢薖

## 诗词内容

上皇御宇无长策，牧羊奴子孤恩泽。

银莬分印属儿曹，二十余州尽陷贼。

常山死守平原拒，公家兄弟声名白。

平原白首立班行，忠义凛凛真严霜。

历事四朝唯一节，当年舌舐中丞血。

岂知丞相面如蓝，貎虽夷易心巉岩。

老臣何罪死虎口，到今谁为祛其衔。

临风志士长悲咤，矧瞻遗像严祠下。

未能立草迎送词，一奠椒浆泪盈把。

