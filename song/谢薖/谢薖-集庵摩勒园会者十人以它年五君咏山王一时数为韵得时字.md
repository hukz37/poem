# 集庵摩勒园会者十人以它年五君咏山王一时数为韵得时字

**作者**: 谢薖

## 诗词内容

生涯水中萍，漂荡信所之。

十年餬其口，不食故园葵。

思归同越鸟，长是巢南枝。

祭灶郭北隅，小屋如鸡栖。

园开十肘地，草木方华滋。

红榴媚夕阳，初篁摇轻飔。

招我赏心旧，于焉持酒卮。

合离如日月，果有弦望时。

诗坛失老将，一鼓气已衰。

赖我如虎贲，典刑犹在兹。

相欢且尽醉，莫咏骊驹诗。

