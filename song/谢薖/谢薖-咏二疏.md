# 咏二疏

**作者**: 谢薖

## 诗词内容

辩如悬河陆大夫，不畏嫚骂谈诗书。

归来分槖养群雏，随从歌舞乐有余。

两疏高蹈要齐驱，长揖储君归里闾。

愿为羽翼还商于，岂愿飞刀绘生鱼。

挥金延客以自娱，子孙勤力旧田庐。

同时异代多不如，高明长遭鬼揶揄。

平明争入七香车，华屋拟用黄金涂。

壮心虽在迫桑榆，长歌击碎玉唾壶。

宦成名立盍归欤，江湖之士可胥疏。

君不见渠家父子并辔出，东都于今粉绘写为图。

