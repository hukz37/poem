# 闻彦光田舍遇火几焚其廪

**作者**: 谢薖

## 诗词内容

睡龙未觉山泽枯，其谁濡幕待不虞。

炎官弭节飞廉怒，小屋旋彻大屋涂。

郁攸飞空百鸟噪，𪸩赫照树腾猿呼。

绿林灰烬一瞬耳，况乃田父蜗牛庐。

天公似惜诗人癯，约束风伯为回车。

百神救廪鸟工往，不待绠缶浇焚如。

尚令太痩逢饭颗，幸未饥死同侏儒。

怪奇敢追陆浑韵，吊贺不必参元书。

作诗嘲诮供一笑，逢人举似应胡卢。

