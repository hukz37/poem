# 次韵郄子中所藏笔几

**作者**: 谢薖

## 诗词内容

闻君文史三冬足，家居未奏三千牍。

明窗棐几静无尘，笔研清幽真不俗。

小琴承臂笔纵横，章草真行随所欲。

家藏敝帚将何用，时人尚作千金畜。

此虽奇物君不惜，似把隋珠当鱼目。

小童传观许见贻，与君杯酒初相属。

吾诗戯作异香山，唐衢虽见何由哭。

见公真玩为君赋，铜钵声终字盈幅。

