# 饮药房陈户山居分韵得合字

**作者**: 林尚仁

## 诗词内容

常人厌寂寥，隠士畏喧杂。

山居主人百好无，终日哦诗闭书合。

我本山中人，心事亦颇合。

杖藜约客行幽深，来扣吟扉坐陈榻。

不叙寒暄说晚唐，满座春风屡倾榼。

霜晴沙路软如泥，谷鸟相呼声自答。

花时不饮空白头，世味由来如嚼蜡。

祇怜无梦化作蝴蝶飞，遶尽百花深处日千匝。

