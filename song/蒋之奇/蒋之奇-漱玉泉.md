# 漱玉泉

**作者**: 蒋之奇

## 诗词内容

断崖天削成，半腰为坳窊。

殿阁在其中，乃是释子家。

初疑无路通，去必凌紫霞。

屈曲转山足，云萝可攀拏。

忽然至其上，金碧藏谽谺。

却见岩下路，目睛眩生花。

僧有定慧者，来自蜀道赊。

五代方乱离，相此山水佳。

卜居不复出，焚香拥袈裟。

嗟余但企仰，涉世空喧哗。

安得寄遁此，可以忘幽遐。

