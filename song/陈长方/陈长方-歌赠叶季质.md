# 歌赠叶季质

**作者**: 陈长方

## 诗词内容

叶子哦诗风雨寒，时时和墨摇笔端。

江山万里入寸纸，杳霭孤鸿残照闲。

沧洲散发径欲往，已觉置我江之干。

一身幺麽仅如许，胸次奈君湖海宽。

酒狂稍稍芒角露，扫出怪石苍松盘。

他人崎岖作能事，君独笑谈聊一戏。

青鞋布袜自寻山，四十无家疑度世。

莫歌长铗归来乎，不须苦吟频撚须。

但将美酒浇磈磊，里社年丰皆可酤。

醉来横眠醒读书，长康非痴君岂愚。

身闲无事肯过我，更作天姥当庭除。

