# 登山述怀

**作者**: 杜范

## 诗词内容

抆泪别妻子，登山望归舟。

舟远望不及，岩溜鸣咿嚘。

足茧坐绝顶，晚色忽已稠。

凄其杜宇声，问我胡为留。

抚襟独浩叹，泪下不可收。

三年足别离，此泪良有由。

区区驹隙中，为形役不休。

为形役尚可，为人役何求。

渊明独何人，我乃如拘囚。

亲老方倚门，甘旨谁供羞。

子幼未知学，择师谁与谋。

鬼蜮闪光怪，虎豹嗥昏幽。

世路委丛棘，吾道若缀旒。

岂无知我者，应谓我心忧。

