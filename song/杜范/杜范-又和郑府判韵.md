# 又和郑府判韵

**作者**: 杜范

## 诗词内容

荆璞照耀非常珍，天衢整步凌通津。

与人轩辟破畦畛，满怀拍拍无非春。

我如枥骥异远道，志在千里身未到。

朅来此地寻文盟，平生心事为倾倒。

饱德醉义乐有余，况有兰玉芬庭除。

谐笑云云殊未厌，盘飧夜半劳兵厨。

依依此情那忍去，自恨尘鞍难久驻。

伫看飞诏自天来，殿前賸作摩空赋。

