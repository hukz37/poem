# 送吴兴太守卢给事赴兵部侍郎召四首以邦家之光为韵  其一

**作者**: 刘一止

## 诗词内容

东风催行舻，旍旗转修扛。

千骑如登仙，我心岂得降。

嗣学初元年，德意孚万邦。

不战屈丑虏，威声疾奔泷。

眷言帷幄旧，分符隔涛江。

尚书古司戎，名实尚谁双。

折冲要从容，谈笑空酒缸。

帝曰汝遄归，谋国资敦庞。

无庸斗大州，洪钟受微撞。

