# 访石林叶少蕴观文二首  其二

**作者**: 刘一止

## 诗词内容

夔龙在丘壑，神物发幽秘。

森然万琼瑰，参错分位置。

踞地猛兽伏，拏空孤鸟厉。

先后相长雄，突怒疑攫噬。

各以奇自列，宁谓我独嗜。

羊酪非不珍，莼羮有至味。

郑公信骨鲠，我但见妩媚。

种竹被崕峦，恶木不得地。

荃兰偏九畹，薉草惨无类。

造化初何心，被物自殊志。

那知此岩傍，阅世等如寄。

愿言赋丹青，远近同一视。

