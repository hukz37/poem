# 送徐履之倅南昌

**作者**: 范浚

## 诗词内容

春山罨画春江平，江头春船椎鼓声。

锺陵别乘唤帆席，笑看猎猎风摇旌。

明朝太末经行处，悬愁望断烟绵树。

劳劳樯燕亦留君，且共推蓬话情素。

锺陵地雄古名都，美官况复称题舆。

看君逸足展夷路，逐电追风万里余。

前知按部劳绥抚，箳篂行湿西山雨。

君家孺子有遗台，试向东湖聊讯古。

兰阴新漉酒吹醅，更折江花劝引杯。

圣代兴廉访良吏，迟君却抱鹤书回。

