# 次韵侄端方过予偕行南村玩月

**作者**: 范浚

## 诗词内容

焚鱼共酌田家醴，欢酣递啸凉风起。

子谙懒叔故相携，指点村南聊纵履。

行行林影摇参差，拄杖扶我长过眉。

幽寻极眺不知倦，路转石角时钩衣。

泉声入耳淙琤玉，何许泠泠砧杵续。

悠然发兴见南山，林壑盘纡如岳麓。

喧卑迥隔区中缘，况复华月升东边。

明凝苔露正皎皎，浄映石濑弥娟娟。

方欣清景多幽事，扬𪸩莫遣浮云蔽。

绝怜萤影巧自持，却厌蛙讙苦无谓。

归来阿朗傍隅趋，示我长吟意有余。

明宵有月更相就，还看玉轮游舞云。

