# 题弟茂通斗斋

**作者**: 范浚

## 诗词内容

昔人骄豪自髫鬌，万里浪欲乘风破。

暮年志计转难量，眼看一州如斗大。

今君容膝能自安，高馆不与身相关。

作斋似斗意阔达，宇量宁妨广百间。

足明居世惟知足，宽窄在心非在屋。

莫言斋小碍人眉，清绝坐销愁万斛。

奉身那用有余为，身稳心安君自知。

软褥傍炉时枕肘，不须小帐更低垂。

也知丈室含无际，自有壶公容客地。

斗斋我已戏题诗，斗酒还当就君醉。

