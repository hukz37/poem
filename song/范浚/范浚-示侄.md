# 示侄

**作者**: 范浚

## 诗词内容

华颠老学似秉烛，及壮贵在勤书诗。

男儿不解事文笔，何异妇女留须眉。

予生早已度弱冠，畋渔籍素常嗟迟。

尔今年才十八九，着力钻砺诚当时。

胡为讲道率粗灭，浪自闲散多盘嬉。

或时使酒昧检束，怒骂臧获惊纷披。

我旁闻尔作气势，怜尔放骜如痴儿。

人生禀受性不恶，鞚驭要使知高低。

常时见尔亦逊顺，顿以狂药生尤违。

便当惩艾悼往失，痛戒濡首疏尊卮。

专心蓄力玩经笥，调护气术循绳规。

吾言一日可三复，勿谓浪语无资裨。

