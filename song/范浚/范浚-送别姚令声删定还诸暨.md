# 送别姚令声删定还诸暨

**作者**: 范浚

## 诗词内容

昔嗟九载一相见，伊我与君俱赋诗。

只今又话十年别，幞被可辞同宿期。

相欢美酒如倾水，我歌日暮惊风起。

惜君抑塞抱奇才，拳跼骅骝垂两耳。

汉朝公卿忌贾生，世路古已悲难行。

如君不入中兴用，脱帽置酒来耦耕。

君马欲东还语别，细雨黄花正愁绝。

一尊不更苦留君，后日空嗟共明月。

