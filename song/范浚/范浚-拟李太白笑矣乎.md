# 拟李太白笑矣乎

**作者**: 范浚

## 诗词内容

笑矣乎，笑矣乎。

交情贫富古已殊，翟公底用门间书。

尔真自尔我自我，嚣然将奈吾何如。

笑矣乎，笑矣乎。

世人那得相贤愚，是非正用一理枢。

目光莫著牛背上，但付捧腹聊卢胡。

笑矣乎，笑矣乎。

是生百岁犹蘧庐，勿谩辛苦愁其躯。

丁年无事且须醉，可待华发伤头颅。

笑矣乎，笑矣乎。

冯讙悲歌食无鱼，少陵老跨东家馿。

宁如三高饱斫鲙，坐啸一舸凌烟湖。

笑矣乎，笑矣乎。

相随出关汉两疏，散资千万荀隠居。

彼皆弃置慕闲逸，得闲何乃翻区区。

君不见向来热手势莫俱，侧肩羹沸权门朱。

又不见元家胡椒八百斛，石家水碓三十区。

只今人骨久已朽，空余古冢号寒狐。

