# 同侄伯通端杲效卢仝体

**作者**: 范浚

## 诗词内容

一春痴癖门长扃，两耳不闻𫛸鴂声。

不知东南风，扫尽红紫英。

行行点检桃李径，但见树子青冥冥。

门前水流渠，照灼须眉清。

科斗游其间，脚股各已生。

渠旁草郁郁，草底蚯蚓鸣。

韵如抽茧丝，幽咽得我听。

念此琐细物，随时变音形。

黄河赤鲤或点额，老骥塞默长羁缨，嗟嗟世路真难行。

