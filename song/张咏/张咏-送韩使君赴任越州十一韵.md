# 送韩使君赴任越州十一韵

**作者**: 张咏

## 诗词内容

圣皇忧越人，与之求良牧。

矗侯简帝心，受诏荒东服。

再拜陈苦词，臣生非碌碌。

未得灭匈奴，虽荣亦为辱。

戎丑方款盟，宸恩倦兵黩。

难展穷北威，遂作东南福。

况有重慎资，足致奸巢覆。

况有明恕怀，可使夷人伏。

行歌烟霭空，坐啸江山绿。

无忧报政迟，只怕征还速。

他日遗远书，幸勿忘兰菊。

