# 与进士宋严话别

**作者**: 张咏

## 诗词内容

人之相知须知心，心通道气情转深。

凌山跨陆不道远，蹑𪨗佩剑来相寻。

感君见我开口笑，把臂要我谈王道。

几度微言似惬心，投杯着地推案叫。

此事置之无复言，且须举乐催金船。

人生通塞未可保，莫将闲事萦心田。

兴尽忽告去，挑灯夜如何。

弹琴起双舞，拍手聊长歌。

我辈本无流俗态，不教离恨上眉多。

