# 方参议用前韵记尝过余石林次韵答之

**作者**: 叶梦得

## 诗词内容

不复襄阳写孟亭，草斋人道是丹青。

那知客自从文举，但怪山能养伯龄。

世味无多真潦倒，归心欲寄毎丁宁。

遥闻径竹添新影，更想岩花作远馨。

夜鹤未应真怨别，江鸥须信久忘形。

地偏故逐渊明远，风好常随御寇泠。

痴坐正怜尘满案，醉眠终倚石为屏。

瀛洲学士烦追赋，尚记沧波接洞庭。

