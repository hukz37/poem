# 自和

**作者**: 叶梦得

## 诗词内容

生涯一茅屋，物役忘万殊。

再为东诸侯，作军搜被庐。

追寻念往迹，六鹢惭宋都。

浩歌记土风，谁能和且趋。

自笑良巳隘，真成撅株拘。

聊云效知止，未敢伤廉隅。

兹山阅人多，龙蟠委崎岖。

寄我千里目，笻枝尚堪扶。

但愁见中原，惊心怆嗟吁。

何由返我室，小径遵芋区。

未用怀远游，苍茫赋三闾。

明当秣吾马，解组戒仆夫。

