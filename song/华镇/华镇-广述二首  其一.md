# 广述二首  其一

**作者**: 华镇

## 诗词内容

茫茫太行道，日侧啸雕虎。

天明落槛阱，迥失山林阻。

摇尾仰视人，意态已如鼠。

乌鹊竟何为，俛咮噪而聚。

高明人共畏，鳏寡世所侮。

丈夫气如霜，所贵摧强御。

埋轮斥豺狼，不待梁冀死。

长孺戒李息，张汤方遇主。

古人耻低徊，吐茹两不武。

真节一朝奋，千载羞莽卤。

兹人不可见，兹事乃近古。

三复清风诗，永怀仲山甫。

