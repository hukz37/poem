# 宿道林寺诗

**作者**: 华镇

## 诗词内容

钲鼓远轰填，旌旗近凌乱。

兰棹截波舣，肩舆傍山转。

白羽映尘举，乌纱倚风岸。

揆才非阿都，托乘陪中散。

暝投萧寺迥，路入修林蒨。

清谈曾未既，长夜已逾半。

周旋仰陂量，眄睐惭沟断。

欲倚青云披，轻歌白石烂。

高风生夜壑，长松响幽涧。

秉烛访陈迹，辞墨叠壮观。

缨蕤虽未濯，心目欣已浣。

文奇楚招些，迹异元郎漫。

初惊冰玉违，已见珠玑璨。

临池名草圣，天台得才冠。

兼资古所稀，荐遇世尤愿。

琳琅鼓余韵，蛟虬走芳翰。

诣绝雅无伦，神变敏如幻。

规为到古始，气槩起消懦。

须知赵璧贵，祗借秦人玩。

吟想情有余，言终屡增叹。

