# 春日杂兴十五首  其一三

**作者**: 华镇

## 诗词内容

纤纤兰蕙甲，青青杨柳丝。

草木有春华，园林竞芳时。

妆点贵铨次，高下有推移。

连畛已端修，茅蹊尽平治。

雕栏被丹雘，文甃合瑠璃。

穿薄启萦迂，拍堤泛涟漪。

安排红药树，映带牡丹枝。

蔓草既诛锄，秋荣亦芟夷。

碧芦断修干，丹蓼剪芳蕤。

苞杞散不收，丛菊弃如遗。

芦蓼尚云可，杞菊或未宜。

神功著西河，嘉声蔼东篱。

朱实照金鼎，黄华登玉卮。

暄凉虽异序，荣秀各有期。

商飙掠春丛，摧折谁能支。

