# 广信试院追和东坡催试官考校韵

**作者**: 喻良能

## 诗词内容

深院锁凉秋，西风坐间好。

几净窗明尘不飞，似蹑红云至三岛。

数枝淡淡桂新香，千带垂垂柳初老。

此邦天下秀，多士邹鲁无。

负薪或解谈王道，被褐无非怀璧夫。

五兵夺目库观武，大嚼快意门过屠。

谁言扳才古难必，披沙求金要须得。

回思裹饭然脂烛，一心敢拟思鸿鹄。

