# 次黄叔粲茶隠倡酬之什

**作者**: 戴昺

## 诗词内容

美人隠于茶，性与茶不异。

苦涩知余甘，淡薄见真嗜。

肯随世俱昏，宁堕众所弃。

灵雨滋山腴，迅雷起龙睡。

野草未敢花，春芽早呈瑞。

鬭水须占一，焙火不落二。

趣深同谁参，隽永时自试。

葱姜勿容溷，瓜芦定非类。

标名寓玄思，微吟写清致。

成我君子交，从彼俗客恚。

嚼芳憩泉石，包贡免邮置。

辽辽玉川翁，千载共风味。

