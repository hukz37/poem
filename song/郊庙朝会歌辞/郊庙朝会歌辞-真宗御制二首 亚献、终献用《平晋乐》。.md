# 真宗御制二首 亚献、终献用《平晋乐》。

**作者**: 郊庙朝会歌辞

## 诗词内容

五代衰替，六合携离。

封疆窃据，兵甲竞驰。

天顾黎献，涂炭可悲。

帝启灵命，濬哲应期。

皇祖丕变，金钺俄麾。

率土执贽，犷俗来仪。

瞻彼大卤，窃此余基。

独迷文告，莫畏天威。

神宗继统，璿图有辉。

尚安蠢尔，罔怀格思。

六飞夙驾，万旅奉辞。

徯来发咏，不阵行师。

云旗先路，壶浆塞岐。

天临日照，宸虑通微。

前歌后舞，人心悦随。

要领自得，智力何施。

风移僭冒，政治淳熙。

书文混一，盛德咸宜。

干戈倒载，振振言归。

诞昭七德，永定九围。

