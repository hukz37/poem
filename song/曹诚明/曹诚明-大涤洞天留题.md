# 大涤洞天留题

**作者**: 曹诚明

## 诗词内容

好风吹我来洞天，云山九折相回旋。

苍虬绾结锁清润，翠蛟飞舞鸣潺湲。

一从大涤豁心目，披蒙蹑径登来贤。

栖真亭结翠微顶，临风一啸卑尘寰。

凤鸣晓霭群籁息，龙眠夜月山云连。

双台叠翠锁空洞，危峰屹柱崭苍烟。

金堂玉室亘万古，兰林蕙帐余千年。

三更雨滴傍檐石，六月秋生飞玉泉。

瀹泉烹玉隽余味，但觉两腋如飞仙。

