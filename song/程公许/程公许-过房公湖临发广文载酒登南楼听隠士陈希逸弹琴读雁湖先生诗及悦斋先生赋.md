# 过房公湖临发广文载酒登南楼听隠士陈希逸弹琴读雁湖先生诗及悦斋先生赋

**作者**: 程公许

## 诗词内容

湖荡匝城府，堤柳一径通。

森戟昼漏永，阒如墟野中。

掣铃三日留，郁郁殊寡悰。

登埤展遐眺，荡我磊磈胸。

沟畦磨衲丽，烟芜图采工。

广文一尊酒，邂逅清赏同。

慨昔石林老，小驻双旌红。

燕坐凫鹜退，行散龟鹤从。

得句陵子美，高世犹房公。

想此据胡床，长啸延清风。

想此蹑珠履，和月吸酒锺。

想此援采毫，醉题揖遥峰。

想此披绮裘，凭高目征鸿。

逸驾渺难追，风光为谁容。

空余翰墨香，披拂葭苇丛。

翠琰子由赋，正声响笙镛。

千年古徐州，绮疏贯晴虹。

过眼不再读，恨我性识蒙。

乔木噪晚鸦，低囘马首东。

绿绮有余韵，因之讯仙翁。

