# 一冬无雪和陆放翁梅诗陆句豪夸余句清苦要自不失梅兄本分家风也

**作者**: 程公许

## 诗词内容

清羸怯问黄昏月，呵手寒窗寄幽绝。

一枝幽艳枨触人，花与诗人皆本色。

孤山飞鹤舞空去，诗家何曾绝正脉。

经营惨淡空亡奇，不如倚笔珊瑚格。

滕六冬来偏放惰，暖日暄风浑坼破。

便拟飞章上诉天，怕主林神合连坐。

我昔与梅同谪堕，随分世尘聊赎过。

薰天肉食休问渠，万古清芬首阳饿。

