# 池口昭明太子钓矶蜀僧住山相邀访古和壁间韵

**作者**: 程公许

## 诗词内容

系船池口泛滥游，老禅邀我半日留。

岸莎堤柳度窈窕，初暑忽送风雨秋。

萧郎钓台三间屋，万顷烟波媚幽独。

长令千载好事人，贪为淮山流远目。

芊芊蔓草迷长竿，台城直作平野宽。

那知万古文选理，不尽词源八节滩。

英魂远逝招不得，谪仙小杜底处觅。

插天崷崒九芙蓉，试与凭高闲物色。

