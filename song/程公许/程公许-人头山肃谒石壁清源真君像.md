# 人头山肃谒石壁清源真君像

**作者**: 程公许

## 诗词内容

人头接剑门，濯濯危髻绾。

一峰表独立，层崖平若铲。

有一伟丈夫，远莫辨眉眼。

异闻验清源，奇质自天产。

三生旧缘契，邂逅一笑莞。

江流怒未平，父功子其僝。

坐令老蛙缚，笑看离堆铲。

陆海擅两川，利百倍灞浐。

神圣杳难诘，事或载编简。

明德远矣哉，椒浆酌盈盏。

