# 重阳后一日亲友会饮于沧洲以初九未成旬重阳即此辰探韵得初未二字  其一

**作者**: 程公许

## 诗词内容

雅志厌阛阓，考槃乐郊墟。

言归憩桑梓，不惮躬拮据。

岁晚此栖宿，佳气郁扶舆。

淫雨度阳节，晴云吐月梳。

独酌良亦佳，所思在群居。

晨兴喜复晴，草具何可徐。

黄花有余馥，白酒无多储。

清滩蛰雷吼，轻霞彩幄舒。

翳然林水间，舒啸天籁虚。

雪髯醉先起，众宾且踌躇。

人生有定分，适意不愿余。

衣食粗能给，吾当赋遂初。

相期晚节坚，结社同樵渔。

