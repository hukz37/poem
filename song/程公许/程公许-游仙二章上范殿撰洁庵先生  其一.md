# 游仙二章上范殿撰洁庵先生  其一

**作者**: 程公许

## 诗词内容

风埃曀八表，涛澜浩无涯。

岧峣昆仑峰，高与星纬排。

真人抚元运，太虚以为家。

控辔下碧落，蜚步凌紫霞。

周览兴未已，归憩谁与偕。

乔松抚瑶瑟，偓佺荐琼花。

颦蹙睨尘世，腐鼠纷攫拏。

迢遥五云佩，荡漾八月槎。

我欲往从之，层云不可阶。

素心耿相照，退当三月斋。

