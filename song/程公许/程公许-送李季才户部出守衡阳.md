# 送李季才户部出守衡阳

**作者**: 程公许

## 诗词内容

君来我去国，我还君得州。

世事巧违人，参辰不同谋。

庚午蜀贡琛，君名亚龙头。

回翔三十年，班序晚见收。

边声震宇县，枢筦须良筹。

心期白粉闱，晋扈翠云裘。

忽以外庸请，高轩拥前驺。

展也清庙器，若为南国侯。

事会转𫐖轕，材难费搜求。

似闻石廪峰，琼佩郁飞浮。

其下维清湘，杜兰满汀洲。

官闲足娱玩，聊以宽隠忧。

良会当有期，玉泉来蹇修。

芳声保不沫，岁晏终绸缪。

我迂谅无补，行世况鲜俦。

言归承明直，尘容祇含羞。

思土重纡轸，风埃苦淹留。

伫君建名业，同理溯峡舟。

白首三间茅，相依岷峨陬。

