# 和南风歌

**作者**: 程公许

## 诗词内容

华清舞彻霓裳散，五音繁会宵达旦。

人间何限失意人，西商凄切离骚乱。

我所思兮在东周，小雅尽废心之忧。

更堪羌调日嘈杂，径欲洗耳寒江流。

那君十指含清风，家无卓锥心愿丰。

仙翁赏音那易得，水流益濬山益崇。

疲氓望翁起憔悴，蒲轮加璧幸可致。

请君抱琴往从之，解愠阜财皇有意。

