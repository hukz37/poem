# 述九颂  其二

**作者**: 程公许

## 诗词内容

岷山兮五岳丈人，大江兮四渎之尊。

羌郁积兮佳气，固人物兮载英。

环两川兮千里，何江乡兮专媺。

汇千顷兮玻瓈，龙与鹤兮集止。

山之隠者聃耳孙，子正见兮杨氏女。

乘泛景兮轶罡风，蔼仙踪兮山之趾。

禀帝命兮丛霄，聊世人兮游戏。

五男子兮翘英，今峣峣兮鼎峙。

彼谈迁兮世史官，怅有歉兮晜及季。

真人兮高翔，盼尘寰兮秕糠。

悯俗兮惛瞀，蹇余佩兮荧煌。

老翁泉兮龙鹤之云，前苏后李兮蔼芳馨。

岷可砺兮江可竭，不可沫兮英与灵。

