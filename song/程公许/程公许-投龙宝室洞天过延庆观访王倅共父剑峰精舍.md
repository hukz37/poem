# 投龙宝室洞天过延庆观访王倅共父剑峰精舍

**作者**: 程公许

## 诗词内容

璧简荐宝室，襟裾馥旃檀。

眷言石交旧，可惮脚力酸。

层崖一剑裂，阴壑千古寒。

数椽栖泬寥，小楼面巑岏。

风穴激虎啸，石洞掀龙蟠。

是日朔吹惨，舞空雪花漫。

开尊聊暖热，芼蔬劝加餐。

心事喜我同，晤言蔼清欢。

欲去有余恋，小驻搜奇观。

评画过神品，誓鬼犹故坛。

君家古丛城，甲第十亩宽。

胡独嗜幽寂，而乐兹考槃。

戍邱渐相迫，住山殊未安。

春风动倅马，云霄插双翰。

傥念猿鹤怨，无多贪热官。

