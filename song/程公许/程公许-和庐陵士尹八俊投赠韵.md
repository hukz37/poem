# 和庐陵士尹八俊投赠韵

**作者**: 程公许

## 诗词内容

白苎裁春衫，京尘可得缁。

一麾江海去，何成复何亏。

驰驱两轮朱，萧骚双鬓丝。

所欣岁功就，千里春台熙。

素念耻伐檀，烦政戒楚茨。

同心何自来，邂逅得我师。

金华仙去远，文其不在兹。

诸公竞唐体，颓流谁檝维。

命将骚雅坛，幸子无牢辞。

为我缓节歌，纾我商讴悲。

边尘塞乡国，介鳞语侏{亻离}。

登楼仲宣赋，遣兴子美诗。

怀归自无计，惨戚将奚为。

排云天九重，抒我危苦词。

