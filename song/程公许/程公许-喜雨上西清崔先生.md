# 喜雨上西清崔先生

**作者**: 程公许

## 诗词内容

东皇司发生，何以忽僤怒。

旱干遍两川，阴阳错常度。

侍晨秉清德，方岳烦卧护。

隠忧切四体，晓夕煎百虑。

尪暴奚以为，丘祷元有素。

皇明一颔首，膏泽倏如霔。

丰隆鼓增气，耕父愁失据。

苎桑郁华滋，餠饵当厌饫。

乃知天九重，不隔香一炷。

宇宙满戈甲，椎剥剧刀锯。

杀气惨未除，众戚那得吁。

毋以休咎征，诿曰水旱数。

忧端转抢攘，邦本须爱护。

愿公迟东归，为帝宽西顾。

以万金良药，起众兆沉痼。

使民安农畴，櫜弓藏武库。

为霖泽四海，媲迹商岩傅。

