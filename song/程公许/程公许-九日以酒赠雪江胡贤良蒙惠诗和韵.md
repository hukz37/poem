# 九日以酒赠雪江胡贤良蒙惠诗和韵

**作者**: 程公许

## 诗词内容

荪壁辛楣芰荷屋，静揖秋风酣圣读。

占断湖天拓户封，不待诏书赐一曲。

红尘车马交衢术，渠肯冠霞立于独。

满城风雨又重阳，念子萧踈对寒菊。

双壶遣赠滟蛆浮，想见羁愁尽蛾伏。

高人一巢有余地，底须驷马驾车轴。

但得长年交酒圣，不妨一笑命骚仆。

若云归隠须买田，巢由嗤人未免俗。

