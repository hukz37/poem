# 晓月未没顺风泛太湖期以明日与悦斋会

**作者**: 程公许

## 诗词内容

明月伴我酒家眠，五更顺风催放船。

月波荡湖湖欲溢，扶桑夺染半天赤。

湖山破晓郁青苍，坐觉山与船低昂。

少年负气隘湖海，老虽敛缩余习在。

叩舷一笑宇宙宽，瓮天那可差别观。

蒲帆瞬息几百里，峨峨阊门尺有咫。

五湖千古自清风，诘朝持叩伏柱史。

