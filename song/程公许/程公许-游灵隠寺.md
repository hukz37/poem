# 游灵隠寺

**作者**: 程公许

## 诗词内容

夙好在岩壑，强持缚缨簪。

野性当奈何，惝恍如惊麕。

京华百万家，{角戢}{角戢}瓦叠鳞。

海气荡烦暑，作威凌轹人。

湖山招我来，九里松风清。

稽首灵鹫山，西瞻目若营。

云何一峰碧，飞来如羽轻。

俗见囿畛域，达观渺沙尘。

不见毗耶离，示病老浄名。

古掌断世界，犹如陶家轮。

竺慧去不返，雪猿呼莫闻。

斯言谁与证，万壑空烟云。

老禅法龙象，谈麈纷纵横。

萍蓬万里外，缱绻犹乡情。

斋盂乳铺玉，茗椀花糁琼。

两腋扶清风，取意岩壑行。

冷泉掬清泚，五峰凌峥嵘。

真赏味无味，内观湛空明。

可能一枝筇，云水自由身。

永愧隠峰老，勇决拂衣巾。

