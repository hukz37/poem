# 答江邻几

**作者**: 韩维

## 诗词内容

君虽宦游者，闲适意有余。

平居对樽酒，口诵离骚书。

援琴写其声，世事皆蔑如。

不知万乘相，可易此乐无。

诸诗来不竭，若有神物输。

予病废学久，腹中日空虚。

苦遭大敌压，便甘等缧俘。

清风濯我圃，竹树相倾扶。

益之以佳雨，清凉如可斟。

聊休据梧瞑，且复带经锄。

鸣鶑久不去，乳鹊时惊呼。

即此良自逸，安知城郭居。

此与君不浅，相望重踌躇。

