# 和原甫省中种菊

**作者**: 韩维

## 诗词内容

种菊待佳节，节至花自繁。

朝感凉风吹，夕爱清露团。

封培才几日，翠类纷珊珊。

君曹本称剧，占署无停翰。

才优顾多暇，曾不废览观。

作诗见高兴，读之起予叹。

念昔田里居，幽事颇复论。

种此黄紫杂，撩乱发墙根。

撷英泛浊酒，亲友日为欢。

一朝走京邑，连岁遭阻艰。

鬓毛将看白，泪眦荧莫干。

时物岂不佳，感伤自有端。

