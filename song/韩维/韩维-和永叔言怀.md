# 和永叔言怀

**作者**: 韩维

## 诗词内容

弱岁抱衰病，掩关卧园庐。

端居寡人事，永日惟对书。

得花辄手植，生草每自锄。

最怜修竹姿，擢干青玉如。

添栽岁岁广，翠色满窗疏。

起坐一堂内，乐此不愿余。

偶来从吏役，幽事日以疏。

出门何所见，扰扰尘中车。

素怀就湮没，有恨不可摅。

尚念禄仕微，欲返复踌躇。

高贤侍天陛，文章冠严徐。

迹虽台省游，志慕江湖渔。

凤皇览辉下，阿阁正其居。

顾惟蒿艾翮，分甘侣田𫛪。

因诗益自警，庶不忘厥初。

