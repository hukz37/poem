# 行庆关

**作者**: 韩维

## 诗词内容

高关拒重阻，险状固天设。

俯窥洪流奔，仰视赤崖绝。

来往无时停，千载一车辙。

我行触飞雨，舍辔上嵽嵲。

筋劳不敢息，黄土百丈裂。

伊昔六国余，楚汉起相啮。

乘时急形便，利害校一髪。

生民入鞭笞，溪谷日流血。

时平属真主，汾壤事西谒。

翠华此回旋，万骑出岩阙。

斯人一何幸，泽浸厚地彻。

烜哉行庆名，高与日星揭。

干戈昔不守，符传今尚撤。

昏明变夷险，在德信前说。

愧无能铭才，吊古空惨切。

