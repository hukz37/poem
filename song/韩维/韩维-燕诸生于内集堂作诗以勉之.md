# 燕诸生于内集堂作诗以勉之

**作者**: 韩维

## 诗词内容

济济众君子，庠序之冠冕。

来燕升我堂，良用慰衰蹇。

清言屏丝竹，善意陋肴膳。

兹藩实故国，贤哲世多显。

荀陈没已远，余迹竟未践。

顾惭为政久，儒道不加阐。

云飞乏孔翠，庙荐阙瑚琏。

非期宠禄光，或虑志业浅。

惟天傥有待，在己固当勉。

临觞无以侑，相敦在诚善。

