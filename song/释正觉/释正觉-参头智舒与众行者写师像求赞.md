# 参头智舒与众行者写师像求赞

**作者**: 释正觉

## 诗词内容

背鲐齿鲵，皮鸡发鹤。

西北出家，东南行脚。

选佛到空觉觉空，为人除药病病药。

夕壑云生，秋潭月落。

偏正机轮，方圆枘凿。

蝴蝶之春梦栩栩而物齐，白鸥之野盟飘飘而闲乐。

妙触无当，冲应何作。

剑之挥空而彼此不痕，珠之受影而自他相若。

气韵岩稄，音旨拗斡。

跛跛挈挈兮有底迂疏，哆哆和和兮不空罥索。

