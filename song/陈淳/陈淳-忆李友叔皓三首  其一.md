# 忆李友叔皓三首  其一

**作者**: 陈淳

## 诗词内容

君居郭之东，我馆亦东郭。

君已素我心，我未一君目。

时初丙辰秋，一见洞轩腹。

君即就我眠，我亦共君读。

历代故史编，皇家新典牍。

我猎未暇精，君记抑何博。

寒灯窗窍红，明月庭阴绿。

君举口不休，我听膝屡促。

忆从半载余，丽泽情方熟。

胡为一别后，终天诀遽作。

嗟嗟怀若人，重搅我心曲。

