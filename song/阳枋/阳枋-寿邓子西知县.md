# 寿邓子西知县

**作者**: 阳枋

## 诗词内容

猗猗竹绕邓家湾，亭亭屋背摩围山。

当轩水花日喷薄，覆户云叶时斓斑。

中有高士金闺客，元从洞府生人间。

捧觞天爵役人爵，戏彩前班罗后班。

不妨花县春风晚，且对萱堂白日闲。

剩将千卷课儿习，博取一笑开慈颜。

和气向晚薄葱蒨，书声半夜随潺湲。

只恐天上妒人暇，催公拔宅离尘寰。

玉堂将母奉珍鼎，锵听群仙鸣佩环。

丹砂九转戒独善，刀圭分遣扶艰关。

功成麟阁归来早，笋舆随步羞桃荐菊纫兰𫈉。

