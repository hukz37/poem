# 和前人韵赋昌溪洞口

**作者**: 阳枋

## 诗词内容

洞口天容黯，灵宫暂洁斋。

中宵轻霡霂，向晚卷云霾。

岩削苍璆璧，峰攒碧玉钗。

水花纷迸峡，石乳溜垂崖。

喷浪迟归舫，穿涛急去{渒}。

布飞千丈直，屏立半空排。

木任岩藤束，花从涧草埋。

高猿枝袅袅，幽鸟韵喈喈。

亭午烟光冷，深春风色飁。

便疑尘世隔，直与洞仙偕。

意得诗偏好，情闲乐可涯。

寄言轩冕客，名利莫装怀。

