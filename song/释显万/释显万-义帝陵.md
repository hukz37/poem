# 义帝陵

**作者**: 释显万

## 诗词内容

祖龙智昏日月蚀，南公力欲麒麟鬬。

楚虽三户必亡秦，盛德宜然有其后。

鲁公违约火咸阳，咄嗟击出群雄右。

豆分瓜剖听指颐，忍使黥徒贼孤幼。

籍也狐埋狐搰之，项伯宁不为家寇。

真人如龙翔霸上，缟袒长风起襟袖。

终据皇图岂力为，雅张赤帜皆天授。

可怜郴北东上坟，恨碧凄红春不茂。

