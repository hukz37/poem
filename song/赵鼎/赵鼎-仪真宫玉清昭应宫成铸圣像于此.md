# 仪真宫玉清昭应宫成铸圣像于此

**作者**: 赵鼎

## 诗词内容

楼观俯长江，竹树蔽修岭。

入门却立惊，清旷非人境。

福地包形胜，真仪入范镕。

护持国祚永，报贶年谷丰。

蓬莱杳莫寻，弱水三万里。

我欲试丹诀，诛茅或在此。

神仙可学否，要且扶頺龄。

生当兵火日，飘泊安得宁。

爱之不可留，弛担休信宿。

白鹤唳石坛，香烟遶云屋。

夜久万籁息，松风度玉琴。

潇然不能寝，相伴一哀吟。

