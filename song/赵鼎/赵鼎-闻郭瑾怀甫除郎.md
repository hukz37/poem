# 闻郭瑾怀甫除郎

**作者**: 赵鼎

## 诗词内容

至治本无为，何曾帝力知。

人惟求俊彦，天畀济艰危。

鼎席尊黄髪，星郎用白眉。

锋芒森武库，律吕奏咸池。

海内想风采，朝中增羽仪。

余光被草木，盛事播声诗。

感会唯千载，飞腾各一时。

着鞭今更懒，投劾去奚疑。

亦有乘轩恋，其如续胫悲。

衔芦聊避弋，遶树未安枝。

念旧多生死，思乡久别离。

自余复何道，湖海是归期。

