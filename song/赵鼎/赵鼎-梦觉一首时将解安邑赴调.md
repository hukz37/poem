# 梦觉一首时将解安邑赴调

**作者**: 赵鼎

## 诗词内容

明月入破窗，一室炯如晓。

幽人睡易惊，遥夜正寒悄。

自缘怀抱恶，安得梦寐好。

推枕惘不乐，念念堕空杳。

所思天一涯，忽忽令人老。

老境足悲伤，穷愁更萦绕。

嗟余竟奚为，滥为策名早。

漫浪戏一官，不觉成潦倒。

况此百日中，随分接纷扰。

跧如辕下驹，孤甚沙洲鸟。

未妨公事多，但使痴儿了。

州县定劳人，侏儒尚能饱。

毋作腐鼠吓，要同牛骥皂。

更怜爱酒陶，未免空嚢赵。

去矣莫留行，峥嵘岁云杪。

三宿恋桑下，千载归华表。

更堪无定居，惊飚转蓬葆。

卧闻南飞鹊，悲鸣树三遶。

念尔将安之，天阔风霜渺。

不如刷劲翮，去蹑鸿鹄矫。

