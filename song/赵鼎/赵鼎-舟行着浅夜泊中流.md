# 舟行着浅夜泊中流

**作者**: 赵鼎

## 诗词内容

雪涨秦淮水，春生白鹭洲。

洲前棹歌发，送此一叶舟。

转柂起帆席，快甚谁能収。

舟师拙于事，遂作中滩留。

支撑莫动摇，喘汗徒呀咻。

弹绳测河道，篙竿伺潮头。

疏篷鸡栅低，兀坐如拘囚。

仰羡双飞鹄，安得从之游。

日落暮云碧，波光澹如秋。

四顾渺无极，黯黯令人愁。

黒风卷半夜，大浪掀中流。

傲兀不能寝，取酒聊相酬。

人生天地间，大海一浮沤。

风水审如此，蛟龙应见求。

未脱干戈地，敢为身世谋。

醉酣还就枕，吾已信沉浮。

