# 罗浮何君祐夫相访惠诗又出所作水墨鱼戏题卷末

**作者**: 李昴英

## 诗词内容

山头钓引千钧鱼，铁桥曾逢稚川奴。

风波平地误点额，戏取墨汁翻糢糊。

纵观濠上契妙趣，浩浩胸次涵江湖。

墨云忽从砚池起，拨剌跳出形模殊。

大鱼腾骧撼风雨，小鱼琐碎游荇蒲。

技如元放几许奇，金盘一个松江鲈。

试张亭前涨波影，舂锄飞下傍睢盱。

世间画史少活笔，描写终类鲋肆枯。

文溪一湾浮钓徒，欠得龙眠为严濑羊裘图。

