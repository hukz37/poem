# 四月十七日奉安仁宗皇帝御容于景灵孝严殿是日舟次陈留感怀述事十六韵

**作者**: 蔡襄

## 诗词内容

先帝传基固，真人嗣统平。

余恩华夏在，高谊古今倾。

汉法原为庙，仙居别有京。

海中金阙见，天上玉楼成。

睿意怀丕烈，宸豪荐大名。

荐唯将舜拟，严亦与周并。

龙向朝云起，奎和昼日呈。

流光俄洊岁，发号庆重明。

令节千秋过，端仪万众迎。

讙呼山岳动，驱拂鬼神惊。

缥缈来佳气，雍容下太清。

旛旌多异制，歌吹自新声。

琳馆初停御，銮舆始此行。

盥孚通至感，福泽被群生。

往事时兼远，孤臣泪独横。

晨兴西响久，凄断老年情。

