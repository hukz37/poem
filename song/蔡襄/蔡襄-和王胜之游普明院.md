# 和王胜之游普明院

**作者**: 蔡襄

## 诗词内容

昔贤履道第，平时洛都选。

门外多风尘，林端出台殿。

名园迤逦清，小径萦纡转。

修竹环数亩，可爱清不变。

冰生流水静，叶尽危巢见。

晴日破云来，游鱼过池面。

君意高如鸿，孤超遗健羡。

兹游恐难屡，历览岂云倦。

放怀穷幽趣，回首抱归恋。

裁诗赋景物，芬葩有余绚。

呼童秣予马，追闲性所便。

