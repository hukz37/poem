# 答葛公绰求猿

**作者**: 蔡襄

## 诗词内容

子求穉猿书至闽，我说猿意持赠君。

吾州四面列岩𪩘，钜木𫐖葛凌氛氲。

结窠栽槛走疾置，十日可置澄江𣸣。

嗟怜庶品各有性，拘忧适喜无间分。

彼猿之类宅丘壑，爱恋深厚编前文。

戏禽虽传古仙者，射臂未许今将军。

朝栖乔木之苍莽，夕饮幽涧之潺沄。

山空月明一长啸，商船海上迎风闻。

君家东园岂不美，桧竹翠密兰茞薰。

斯猿傥忆故时侣，举首断隔千重云。

纵之不遣乃得所，推夫此理惠泽雰。

令吾郡邑决笼柙，蹄者奔逸羽者翂。

因观微物通万化，譬诸献鹄良有云。

