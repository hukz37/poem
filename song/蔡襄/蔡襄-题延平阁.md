# 题延平阁

**作者**: 蔡襄

## 诗词内容

双溪会一流，新构横鲜赭。

浮居紫霄端，卧影澄川下。

峡深风力豪，石峭湍声泻。

古剑成蛰龙，商帆来阵马。

晴光转群山，翠色著万瓦。

汀洲生芳香，草树自闲冶。

主郡王士安，高文勇枚贾。

顾我久疏悴，霜髭渐盈把。

临津张广筵，穷昼传清斝。

舞鼍惊浪翻，歌扇娇云惹。

欢余适晚霁，望外迷空野。

曾是倦游人，意虑亦潇洒。

