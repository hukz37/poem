# 送勤上人归吴中

**作者**: 蔡襄

## 诗词内容

吴江水好吴岫灵，吴人晳白神气清。

当须比屋皆佳器，奈何傥有名公卿。

究观是事见藏伏，例学浮图超死生。

遂令才智蓄利泽，若日不下霑四瀛。

勤师内外久着力，文字骨节初老成。

十年栖迟辇毂下，渊然澹薄无经营。

惜哉明了足见解，独擘迅翮翻青冥。

残秋忽别东南去，尘土摆落衣裾轻。

西湖胜处拂谈席，绿波画舫吾其行。

