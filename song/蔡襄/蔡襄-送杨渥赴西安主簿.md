# 送杨渥赴西安主簿

**作者**: 蔡襄

## 诗词内容

余思去夏还瓯闽，温风赤日争陶蒸。

舟行夜寄浙江棱，江涛汹涌来相仍。

雷电翕虩蛟螭腾，方床竹簟寒生冰。

上陇西去景色澄，青山两向水一𫄠。

猿鸟啼叫交酬应，晚樵出雾鱼投罾。

脱离滓浊跻陵兢，造托微波讯严陵。

清遐可使贪者惩，山穷水尽乃攀登。

烂柯岩岫孤崚嶒，幽邃窥瞩崖险凭。

少留观爱喜莫胜，子官其间良足称。

子材又美神粹凝，万象态度遭披凌。

吟咏设写逾画缯，当有味者论淄渑。

今予痴仕如秋蝇，飞尘满耳汗浃膺。

闻子大艑行可乘，骨目森竦神虑兴。

子姑去嗟予未能，送子一念魂九升。

