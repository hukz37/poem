# 杨叔武北堂夜话

**作者**: 蔡襄

## 诗词内容

岁晏物景薄，屋阴向晚饶。

轻云隠微月，残雪栖枯条。

夫君有高适，顾我慰寂寥。

潇洒开北堂，拂榻延良宵。

前几陈古书，坐见千载遥。

间亦发新句，幽思含九韶。

神明静外照，念虑醉中消。

扬雄戒丹毂，颜子安一瓢。

良玉不火变，翠柏宁霜雕。

此心固独往，声利讵得招。

罏灰寒更划，灯灺落仍挑。

相看数漏板，后会诫重要。

