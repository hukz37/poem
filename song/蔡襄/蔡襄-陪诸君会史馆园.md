# 陪诸君会史馆园

**作者**: 蔡襄

## 诗词内容

名园霁宿雨，春日正和柔。

花香泛草际，竹影摇清流。

鸣禽自往还，游鱼时沈浮。

出门市朝喧，爱此林亭幽。

况陪君子䜩，飞斝更相酬。

亦有佳人携，艳歌青眉愁。

佳人足娱适，远思何夷犹。

故乡去千里，野堂临溪头。

梦寐别四载，南望无时休。

王粲昔从军，登楼以销忧。

今予岂不然，每到终迟留。

