# 书徐经坂先志

**作者**: 陈杰

## 诗词内容

青霞余绚皆成章，虎变龙匿超故常。

异时欣然读奇崛，触眼惨淡令人伤。

矢心为词血为笔，沈恨欲诉天茫茫。

波澜收卷见至性，星斗隠翳回幽光。

题将片石寄冥漠，意与万古生凄凉。

山灵护持夜半泣，悲风著木春无芳。

伯庸罔极白日短，龙舒归梦青山长。

万锺不解羊枣痛，一死傥补南陔亡。

载之实录非虚誉，斯文知心地下郎。

檀弓孝经不浪许，椽笔足征老玉堂。

