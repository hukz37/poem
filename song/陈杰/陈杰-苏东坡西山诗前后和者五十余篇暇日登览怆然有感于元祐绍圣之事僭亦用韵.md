# 苏东坡西山诗前后和者五十余篇暇日登览怆然有感于元祐绍圣之事僭亦用韵

**作者**: 陈杰

## 诗词内容

槛外春江如酦醅，槛前松株逐番栽。

西门安得陶氏柳，西岭并无坡老梅。

惟余荒磎入烟雾，曾载辙迹行崔嵬。

漥樽其多一卷石，清风千丈严濑台。

人间此事固不朽，山高唐业澌成埃。

干戈五季乱离瘼，帝命封之白云堆。

余三百年付迁客，眼底盆盎得古罍。

每登胜绝不忍去，往往拂枕眠其隈。

毁书灭迹坐再闰，枝筇双屐印藓苔。

无端玉堂牵清梦，九虎乍放天门开。

武昌旧令偶同直，得句一粲金莲摧。

那知白头不同趋，首倡绍述蚊成雷。

凭高为吊千古恨，魂兮可招傥一来。

并持公案征漫叟，立尽落日山灵哀。

