# 御风行送武夷道人谢叠山

**作者**: 陈杰

## 诗词内容

武夷山中有伏龙，鬣卷云雨深重重，化为白须一老翁。

疾雷破山六丁取，置卫铜镮森守虎，云是健将雨下土。

老翁一笑百不能，山中所读皆仙经，吾亦泠然御风行。

洪崖道上逢老友，手举无何指翁口，翁已辟谷安事酒。

青牛紫气关河咫，大鹏风斯九万里，回首蓬莱浅清水。

