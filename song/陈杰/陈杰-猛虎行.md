# 猛虎行

**作者**: 陈杰

## 诗词内容

北平山头羽穿石，将军醉眼横夜色。

高堂白昼坐眈眈，想见负嵎俱辟易。

铜镮锁深双古槐，霍地啸舞含风雷。

三生得非故人积，变化为我腾空来。

目光射庭威百步，童奴近前初不怒。

再三未敢尺棰麾，生绡张罗红打围。

头如可编须可捋，约莫留皮是浑脱。

世上丹青得许神，向来叶公龙乃真。

笑渠槛中直摇尾，不动齿牙犹咀尔。

乾坤意气空峥嵘，饥鼠倒啮云母屏，论功有不如狸狌。

人间猛者何暇像，韩公歌行最知状。

