# 昔游诗  其七

**作者**: 姜夔

## 诗词内容

扬舲下大江，日日风雨雪。

留滞鳌背洲，十日不得发。

岸冰一尺厚，刀剑触舟楫。

岸雪一丈深，屹如玉城堞。

同舟二三士，颇壮不恐慑。

蒙毡闭篷卧，波里任倾攧。

晨兴视毡上，积雪何皎洁。

欲上不得梯，欲留岸频裂。

攀援始得上，幸有人见接。

荒村三两家，寒苦衣食缺。

买猪祭波神，入市路已绝。

如今得安坐，闲对妻儿说。

