# 禽言如曰哥哥

**作者**: 姜夔

## 诗词内容

君不见苕溪西南石鼓山，鸟如鸜鹆啼其间。

土人相传是阿弟，千呼万唤云复还。

身为独雁失俦侣，所愧鹡鸰图急难。

绕林哀哀诉明月，夜阑月落声渐咽。

天地阔远兄不闻，苍崖下泪山竹裂。

岂无鸦舅与鹁姑，人各有心非友于，陟冈四顾空欷歔。

君不见江南望夫谁家子，登山化石不得语。

