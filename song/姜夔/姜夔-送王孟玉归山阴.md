# 送王孟玉归山阴

**作者**: 姜夔

## 诗词内容

淮南雪落云绕戍，王郎鸣鞭猎狐兔。

问君本是山阴人，何不扁舟剡溪去。

人生乐事将无同，知君此心如太空。

只今去踏龙尾道，也似寒江蓑笠翁。

鉴湖一曲荷花浦，君不归来花有语。

旧宅应添竹几竿，到家不觉秋如许。

十年雪里看淮南，聚米能作淮南山。

筹边妙处须急吐，政自不容修竹间。

人道长江无六月，日光正射青芦叶。

何以赠君濯炎热，雪即是诗诗是雪。

