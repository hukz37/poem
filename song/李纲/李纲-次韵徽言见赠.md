# 次韵徽言见赠

**作者**: 李纲

## 诗词内容

白首穷一经，此道何尝东。

陋质误识擢，珥笔宸庭枫。

胸中何所见，耿耿惟孤忠。

谪官乃自取，宠辱久矣同。

朅来旅江城，胜游幸从公。

款昵䜩笑欢，顾忘身世穷。

十年倦游意，一笑回首空。

尚余爱君心，梦绕明光宫。

夫子抱髙趣，才气凛以雄。

挥毫写妙语，烨若五彩虹。

宁淹江海上，行簉鹓鹭中。

放怀且玉友，不用酟郫筒。

