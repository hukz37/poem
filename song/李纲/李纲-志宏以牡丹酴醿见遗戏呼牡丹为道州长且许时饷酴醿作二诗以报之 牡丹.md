# 志宏以牡丹酴醿见遗戏呼牡丹为道州长且许时饷酴醿作二诗以报之 牡丹

**作者**: 李纲

## 诗词内容

我昔驱车游洛阳，正值名圃开花王。

嫣然万本鬭妍媚，雕槛绰约罗红妆。

风枝似响湘浦珮，露苞如浴骊山汤。

乍惊照眼国色好，更觉扑鼻春风香。

鞓红檀点玉版白，细叶次第舒幽房。

玉奴纤指尚余捻，鹤翎坐恐随风翔。

就中品格最奇特，共许魏紫并姚黄。

千金不惜买一醉，少年浑欲花底狂。

归来试作牡丹谱，未服秉笔惟欧阳。

自从游宦多感伤，况此远谪闽山傍。

谛观世味如嚼蜡，惜花未免犹膏肓。

亦知春色到庭户，不见此花如未尝。

子于何处得一本，赠我意厚诚难忘。

戏言剑浦此为最，聊试呼作道州长。

化工雕刻无厚薄，地气培植非其乡。

虽云单叶不入品，无那富艳逾群芳。

愿言爱惜勿嘲诮，且醉玉斝酬韶光。

