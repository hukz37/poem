# 次韵王尧明游北寺

**作者**: 李纲

## 诗词内容

小雨湿残花，回风振芳草。

胜游宜及时，嘉此春物好。

萧然二三子，散策穷杳眇。

招提枕郊头，殿阁出林表。

中有王屋泉，一酌百虑澡。

踟蹰古城隅，幽径通翠筿。

嗟予阻追陪，正坐尘事绕。

衣冠方北渡，亲故幸非少。

客情终念归，回首云缥缈。

遥怜松菊荒，仰羡鹳鹤矫。

园田诚可乐，鼙鼓尚惊扰。

何当终素心，永叹忧用老。

