# 同李似之游蒋山

**作者**: 李纲

## 诗词内容

北风阻行舟，驾言游蒋山。

相携得良友，谈笑穷跻攀。

松林静杳冥，殿阁罗烟鬟。

宝公骨已冷，白塔孤云间。

乘高望长空，极目波涛翻。

东南正戎马，戈甲照江干。

与子适相遇，偷此半日闲。

怀古六朝远，道旧一笑欢。

忆昨赐对初，接武玉殿班。

螭坳珥史笔，毎惭追继难。

迂疏与世违，谪官堕瓯蛮。

寛恩幸脱去，假道来江关。

邂逅两萍梗，飘泊惊风旛。

回首顾浙河，不知涕泗澘。

着鞭愿努力，世路方多艰。

