# 次韵丹霞宗本长老见寄古风

**作者**: 李纲

## 诗词内容

帝居郁沉沉，梧桐植朝阳。

愧将燕雀翼，参彼鹓鸾行。

含香待黼座，秉笔立明光。

谁知汲黯戅，忽作朱云狂。

幞被出都门，濯缨走沧浪。

饱闻瑞光岩，道席久振芳。

识高行复苦，皎月照严霜。

醍醐有妙味，薝卜无余香。

愿闻第一义，洗我浩劫茫。

闭关不肯出，未许窥高墙。

徒将非舌语，远寄烦宣扬。

秋风动樵水，何日思褰裳。

