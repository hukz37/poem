# 和归鸟篇

**作者**: 李纲

## 诗词内容

翼翼归鸟，爰集于林。

近萃芳郊，远依烟岑。

眷言顾之，实获我心。

丛木茂止，憩此繁阴。

翼翼归鸟，翩然翻飞。

风髙天阔，去将畴依。

云路翺翔，倦翮思归。

矰缴孔多，无使患遗。

翼翼归鸟，抚翼徘徊。

江湖缈茫，有怀故栖。

顾俦啸侣，鸣声和谐。

愿言不获，怅然伤怀。

翼翼归鸟，集于旧条。

一枝已多，岂俟髙标。

敛翰息影，好音交交。

愿言终此，以休永劳。

