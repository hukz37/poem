# 次韵志宏见示春雪长句

**作者**: 李纲

## 诗词内容

百花烂漫如冶容，颇讶陡然春色浓。

那知忽作三尺雪，草木洗尽群芳空。

六英飘舞片片好，谁与刻削嗟神工。

谿山恍在玉壶里，楼观飞出瑶台中。

却怜极目皆皓素，不复零落伤残红。

幽人栩栩应梦蝶，落絮漠漠方黏蜂。

虚堂兀坐清入骨，欲期汗漫游鸿蒙。

剡谿访戴久寂寞，安得一御泠然风。

年来端恐诗道穷，幸予佳句时争锋。

客愁已剧更赋雪，半夜吟苦天地白。

