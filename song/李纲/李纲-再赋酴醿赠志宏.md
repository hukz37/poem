# 再赋酴醿赠志宏

**作者**: 李纲

## 诗词内容

春入酴醿如愤泄，翻空万点枝头雪。

浓花嫩蘂满柔柯，应笑蓬葭春亦茁。

东君端的衒工夫，故把琼酥巧妆缀。

含风触处便氛氲，带月看时更清绝。

幽香移入小斋中，独比余花最难歇。

子应怜我惜春光，刺手钩衣几番撷。

却嗟草木本无情，亦解随时自开闭。

对花一醉更翻书，醉里犹能读为霓。

