# 读四家诗选四首 太白

**作者**: 李纲

## 诗词内容

谪仙乃天人，薄游人间世。

词章号俊逸，迈往有英气。

明皇重其名，召见如绮季。

万乘尚僚友，公卿何介蒂。

脱靴使将军，故自非因醉。

乞身归旧隐，来去同一戏。

沈吟紫芝歌，缅邈青霞志。

笑着宫锦袍，江山聊傲睨。

肯从永王璘，此事不须洗。

垂天赋大鹏，端为真隐子。

神游八极表，捉月初不死。

