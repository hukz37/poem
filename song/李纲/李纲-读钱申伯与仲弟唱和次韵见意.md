# 读钱申伯与仲弟唱和次韵见意

**作者**: 李纲

## 诗词内容

未忘世故似梅仙，謦欬那离狗马间。

肯信片言功若药，坐使四海安如山。

从来疗疾应须艾，宁有艾丸如许大。

扁鹊先知今岂无，和缓髙谈良有在。

钱郎志气绝可人，不减风流温太真。

新诗欲嗣汲黯直，陋巷更甘原宪贫。

我有故园依北阜，松菊归来知好否。

着鞭愿子勉为先，我已摧颓瞠若后。

