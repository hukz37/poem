# 游栖云寺

**作者**: 李纲

## 诗词内容

清晓戒徒御，出郊为胜游。

霜林半摇落，肃穆天地秋。

散策陟峻岭，凭髙瞰清流。

禅居得兰若，迥觉林泉优。

露草凄更碧，风松郁相缪。

山空钟磬响，地胜池台幽。

竹色森不改，桂香泱漭浮。

经行岂莲社，景物如虎丘。

流水人寂寂，归云晚悠悠。

惜哉光景促，妙赏难淹留。

却步出山径，犹回恋山眸。

登临兴未尽，更理溪中舟。

