# 似表复以诗来再次前韵并简似矩待制似之舍人

**作者**: 李纲

## 诗词内容

吾宗抱逸韵，试吏得南屏。

扫厅日哦诗，俗士驾敢并。

双谿与叠嶂，拄颊对佳境。

诸昆奉板舆，晨夕严省定。

仲氏近剖符，炼养窥丹井。

叔兮久燕闲，禅要心独领。

何人絷骐骥，逸足未髙骋。

会当归本朝，宗社重九鼎。

衰疲老山林，耕钓供饵饼。

叩门欣得朋，草草具醪茗。

追思会金陵，三载如食顷。

契阔怀晤言，川途阻修永。

临流送将归，岁晏风霜冷。

寄声昆季间，卜邻谁定肯。

天髙烟雾深，且纵江湖艇。

