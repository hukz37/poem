# 舣舟泊头镇风雨中乘小舟行十余里遵陆游罗浮山宝积延祥寺

**作者**: 李纲

## 诗词内容

神山失凭依，漂泊西南州。

连峰蟠秀气，作镇苍溟陬。

世传朱明洞，深秘未易求。

夜半见赤日，光若金鳌浮。

我来夏正中，川涨通行舟。

弭櫂泊头渚，遂作罗浮游。

山灵悯病暑，风雨为变秋。

云开远岫出，黛色散不收。

篮舆陟翠微，颇得精庐幽。

雅志惬丘壑，斯行岂人谋。

愧烦五色雀，顾我鸣啁啾。

寓目天水永，微茫见瀛洲。

中原正云扰，盗贼屯蜂蟊。

而我卧云海，归途亦淹留。

逝将憩真境，秘诀追前修。

稚川不可见，得见野人不。

