# 翁士特见示山字韵诗两篇复次前韵寄之  其二

**作者**: 李纲

## 诗词内容

踏遍江南土，来游湖外山。

地卑惊𫛳鸟，天远忆龙颜。

淮海屯貔虎，戈矛杂珮环。

驰心万里外，回首五云间。

飒沓方多故，飘零且未还。

桃源期可问，铁锁怅难攀。

霜重丹枫落，江清锦石斑。

梦余惊蚁垤，争极叹蜗蛮。

且隐重重几，深藏若若纶。

江篱纷掩苒，湘竹晕斒斓。

水国鼋鼍横，琳宫日月闲。

亲朋未相弃，莫使雁书艰。

