# 张子公以圆鉴见寄作诗报之

**作者**: 李纲

## 诗词内容

我观大圆鉴，莹澈靡瑕垢。

清光溢寒蟾，碧井窥古甃。

冰池绝埃尘，玉璧无肉好。

不知何年铸，款识杂篆籕。

冷然照肝胆，况烛须眉秀。

英英张公子，辍赠意独厚。

使我正衣冠，更以别妍陋。

嗟予罹百忧，半世困驰骤。

苍浪齿髪衰，已觉成老丑。

幸兹置寛闲，闭户念往咎。

冠欹与珮落，颠倒散襟袖。

平生遭谤谗，白黑坐分剖。

逝将杜德机，渐可塞智窦。

岂徒齐美恶，端欲一昏昼。

鉴焉何所施，无乃虚授受。

聊持戏凤匣，藏此蟠螭纽。

精光秘不露，犹使魑魅走。

讵逃鹦鹉形，时作蛟龙吼。

君看方寸间，此物谁蔽覆。

灵台湛虚明，广博含宇宙。

纤毫莫凝结，万象悉笼囿。

宁随古今移，不逐面目皱。

人人各具足，一一谢雕镂。

无尘安用拂，表里自通透。

诸佛亦何为，四智此为首。

祖师持出游，法器久已就。

那将清浄眼，更入烦恼蔀。

随缘梦幻中，坐阅蛮触鬭。

本来妙明心，一念证无漏。

持此还寄君，试问承当否。

