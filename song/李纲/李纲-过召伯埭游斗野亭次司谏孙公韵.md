# 过召伯埭游斗野亭次司谏孙公韵

**作者**: 李纲

## 诗词内容

星斗照淮楚，绿野如砥平。

兹亭结构小，景物有余清。

我来值袢暑，霁雾褰高甍。

登临得佳友，坐使怀抱倾。

方塘杨柳合，极望菰蒲生。

仰德思谢傅，吊古伤芜城。

浊酒聊共酌，小鳞鲜可烹。

抱拙卧江海，胡为复此行。

区区萤爝光，何补日月明。

稽古得车马，平生笑桓荣。

