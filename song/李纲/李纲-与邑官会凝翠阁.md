# 与邑官会凝翠阁

**作者**: 李纲

## 诗词内容

屹然高阁虚且通，溪山增秀来薫风。

皆云闽境似此少，岂但为最沙阳中。

栋楹显敞制度巧，饰以黝白非青红。

七峰倒景蘸层碧，十里平津流向东。

连山松桧郁葱蒨，一溪烟雨寒冥蒙。

沈沈月彩照清夜，漠漠云影摇苍穹。

眼光到处色皆翠，凝结至今劳化工。

几年落寞顾眄地，拈出始知观覧雄。

开筵置酒共临赏，正暑景物生秋容。

画船笳吹助清咽，津岸击鼓声逢逢。

世间万事非偶尔，成此一段传无穷。

我归三子子归我，毕竟假合谁之功。

人生会合自可乐，且须吸尽玻瓈锺。

他时追忆如梦寐，一笑胜游回首空。

