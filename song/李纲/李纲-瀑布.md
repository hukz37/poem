# 瀑布

**作者**: 李纲

## 诗词内容

我昔游太华，矫首望仙掌。

瀑布如悬河，斗落五千丈。

空蒙雨雹飞，澒洞岩壑响。

及观庐山瀑，未觉快清赏。

飞泉出山腰，半派隐层嶂。

沈吟谪仙词，其或过所奖。

传闻山之巅，峰岫列屏障。

银河落九天，喷薄殊异状。

倒挂三石梁，无乃在此上。

逝将随羽人，裹足一同往。

怀哉不可得，空积青霞想。

