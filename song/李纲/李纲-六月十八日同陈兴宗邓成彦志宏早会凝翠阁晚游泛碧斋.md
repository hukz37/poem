# 六月十八日同陈兴宗邓成彦志宏早会凝翠阁晚游泛碧斋

**作者**: 李纲

## 诗词内容

高阁凝虚翠，虚斋泛碧川。

七峰连秀色，万户锁晴烟。

风物悲游子，登临集众贤。

伊蒲修净供，香雾缭芳筵。

嗜酒陶元亮，狂吟白乐天。

嫩菱披紫角，新荔擘红圆。

文字真清饮，溪山结胜缘。

画桥横䗖蝀，绣岭卧蜿蜒。

落日生气霭，移舟信溯沿。

星河光耿耿，风露气涓涓。

山吐三更月，人游半夜船。

乱萤行熠燿，宿鹭立联拳。

尽兴忘归櫂，衔杯约倒莲。

乘槎疑犯汉，御气欲登仙。

但有诗千首，何妨谪九年。

深惭二三子，陪我亦萧然。

