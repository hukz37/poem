# 得了翁书并寄石芝云其味初淡中苦已而发甘鲜有此味者感而赋诗

**作者**: 李纲

## 诗词内容

海日气射苍崖根，石上生枝干藓文。

构梯采掇资好事，中有至味难为言。

岂惟食淡兼攻苦，嚼蜡茹荼多欲吐。

清甘徐发齿颊间，漱以寒泉如饮乳。

幽人赠我意已深，一掬可比千黄金。

世间此味知者鲜，往往既吐还追寻。

我欲持之献君子，自古至言多逆耳。

愿于苦处辨忠良，若待回甘真晚矣。

