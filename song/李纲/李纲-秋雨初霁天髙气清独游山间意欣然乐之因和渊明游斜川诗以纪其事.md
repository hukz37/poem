# 秋雨初霁天髙气清独游山间意欣然乐之因和渊明游斜川诗以纪其事

**作者**: 李纲

## 诗词内容

岁律忽晼晚，我生感行休。

雨余秋气清，策杖成独游。

苍苍松桂合，中有清浅流。

放怀佀樵者，忘机狎飞鸥。

顾我疏散姿，自合在一丘。

但恨尚羁束，块处无朋俦。

独酌谁与共，独歌谁与酬。

此独有至乐，当有知者不。

盗贼纷满眼，世故端百忧。

置之且勿道，独乐未易收。

