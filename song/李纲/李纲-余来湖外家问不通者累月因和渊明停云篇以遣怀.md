# 余来湖外家问不通者累月因和渊明停云篇以遣怀

**作者**: 李纲

## 诗词内容

上天停云，以阴以雨。

我之怀矣，川路修阻。

田园将芜，幼稚谁抚。

雁信来迟，鹤立以伫。

凄其以风，零雨其蒙。

自去梁谿，爰止西江。

一室萧然，卧于北窗。

块独处此，人谁我从。

岂无轩裳，谁适为荣。

人之为人，亦以有情。

乱离瘼矣，弃家遐征。

知我如此，不如无生。

今夕何夕，鹊袅庭柯。

载植其尾，迭相鸣和。

发书占之，远问为多。

兆而未至，怀哉若何。

