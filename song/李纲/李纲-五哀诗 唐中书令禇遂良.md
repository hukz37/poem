# 五哀诗 唐中书令禇遂良

**作者**: 李纲

## 诗词内容

贞观萃群英，实为太平基。

禇公初侍书，遂以鲠亮知。

諌疏屡献纳，对扬竭论思。

翩如丹山凤，来为箫韶仪。

飞鸟自依人，此言已堪嗤。

更云谮刘洎，厥理尤足疑。

贤者虽已矣，可以此心推。

薫莸难共器，枭鸾不同栖。

故令敬宗辈，污染成瑕疵。

我观永徽间，武氏盗政机。

祸端始床第，几使国祚移。

当时河南公，力诤伏丹墀。

顿首愿还笏，丐身田里归。

义气动人主，回天初庶几。

鄙哉英公𪟝，一言遂成非。

坐令牝鸡晨，啄丧靡有遗。

元勋顾命老，远窜湘江湄。

茫然不复召，讵忆抱颈时。

卑湿所不堪，须髪尽成丝。

至今潭府帖，志士生长悲。

