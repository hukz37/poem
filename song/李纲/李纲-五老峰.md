# 五老峰

**作者**: 李纲

## 诗词内容

五峰秀出如五老，须髪苍然长美好。

问之不肯道姓字，俨若子房从四皓。

商山采芝亦已久，汉庭辟谷何其早。

优游相与定储皇，携手江湖共幽讨。

化为峰石寄山巅，下视尘寰真电扫。

衣冠想像犹伟然，容貌至今初不槁。

祗应明月见当时，间有白云来问道。

逝将筑室近峰前，岁晚相依得相保。

