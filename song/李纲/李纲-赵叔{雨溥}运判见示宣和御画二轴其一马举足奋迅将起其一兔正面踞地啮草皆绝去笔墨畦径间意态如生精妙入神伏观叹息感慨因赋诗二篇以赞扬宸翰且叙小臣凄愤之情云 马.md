# 赵叔{雨/溥}运判见示宣和御画二轴其一马举足奋迅将起其一兔正面踞地啮草皆绝去笔墨畦径间意态如生精妙入神伏观叹息感慨因赋诗二篇以赞扬宸翰且叙小臣凄愤之情云 马

**作者**: 李纲

## 诗词内容

宣和天厩多清新，肉鬃汗血皆翔麟。

圉人牵来赤墀下，宸笔落纸亲传神。

非行非立非驰逐，独写腾身前举足。

展沙奋迅欲嘶风，骧首骖驔初喷玉。

流云飞电五花骢，庭前榻上双真龙。

始知韩干画多肉，坐使冀北群皆空。

銮舆远狩龙荒外，八骏瑶池杳何诣。

空留此马落人间，感愤暗洒累臣涕。

