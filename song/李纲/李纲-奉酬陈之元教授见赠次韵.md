# 奉酬陈之元教授见赠次韵

**作者**: 李纲

## 诗词内容

谪官因得穷林泉，陶写聊复资诗篇。

青岑叠叠山满眼，碧波湛湛溪涵天。

南连海峤饶雾雨，北望吴越凄风烟。

感怀触目还得句，但可娱戏那敢传。

譬犹候虫与时鸟，自鸣自已真偶然。

岂知飘落广文耳，饰以妙语烦雕镌。

与公平生未相识，一见倾心谁与易。

沙阳百里阻游从，注目寒空暮云碧。

朅来邂逅慰所思，况得新诗飞霹雳。

我今归去隐梁谿，远迹江湖飬愚直。

看公白日上青霄，九万扶摇不劳力。

