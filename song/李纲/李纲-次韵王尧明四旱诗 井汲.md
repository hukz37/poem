# 次韵王尧明四旱诗 井汲

**作者**: 李纲

## 诗词内容

我居梁谿傍，密迩陆子泉。

漂流旅海陵，又欲买一廛。

愿言酌甘芳，为涤腥与膻。

居然值岁旱，此志无由全。

百井尽枯涸，简编匪虚传。

夜汲费烛炬，晓趋骈足肩。

一壶信千金，一饮或万钱。

逝将向井拜，飞泉为溅溅。

泓澄古镜色，吸引星光圆。

洋洋疗众渇，不竭如巨川。

井收遂勿幕，瓶盆送回旋。

饮水自可乐，安用井底眠。

