# 胶山兰若幽胜予寓梁谿久而未之到闻翁士特携家居其间赋诗见意

**作者**: 李纲

## 诗词内容

闻道胶山寺，幽深过惠山。

僧房穿窈窕，石溜落孱颜。

地僻车马绝，山空松桂环。

钟声清霭外，刹影白云间。

旅泊君得计，飘流吾念还。

时危暂安适，景胜且跻攀。

耿耿寸心赤，萧萧双鬓斑。

抢攘悯瓯越，寂寞堕荆蛮。

风月三千首，轩裳五两纶。

戎车伤浩荡，彩服羡斒斓。

天地旌麾满，江湖鸥鹭闲。

何时共樽酒，世路正多艰。

