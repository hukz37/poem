# 隐圃岩桂盛开兴宗屡以为供赋长篇以谢其意并简志宏

**作者**: 李纲

## 诗词内容

沙阳岩桂虽云多，不若隐圃为骈罗。

结根盘据极高大，荫庭一亩才数科。

青葱翠盖俯轩槛，夭矫苍虬交枝柯。

森森密叶碧如玉，扑扑细蘂黄于鹅。

风传賸馥尚酷烈，月散清影长婆娑。

幽香岂止到十里，妙质端恐移金波。

不随春景鬭妍媚，直与秋色争清和。

芳鲜似欲伴佳菊，冷落更觉怜衰荷。

幽人爱此自培植，林下不知双鬓皤。

为予折赠诚有意，欲遣鼻观通禅那。

吾衰万事付之懒，不饮奈此秋光何。

径须造诣谋一醉，莫待花落霑庭莎。

妙香吸引入肺腑，吐作佳句同吟哦。

