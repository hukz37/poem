# 兴宗志宏见和岩桂长篇再赋前韵奉呈

**作者**: 李纲

## 诗词内容

月中有桂光更多，扶疏一轮枝干罗。

天风飘下广寒子，岂与凡种同其科。

四时不改碧玉叶，满庭自擢青铜柯。

森然众木共培植，无异野鹤群鸡鹅。

秋来隐圃风露冷，喷花看蘂尤婆娑。

圃中自有隐君子，心与世远恬无波。

对花度此九秋色，不以物外伤天和。

西邻栟榈更好古，妙年欲制芰与荷。

连墙请谒不知倦，宜尔鬓髪忘其皤。

天生逸才当有用，委弃寂寞理则那。

吾衰尚有惜花意，零落奈此馨香何。

却思梁谿有小圃，只恐松竹荒寒莎。

未能归去老三径，且把诗句从公哦。

