# 志宏复有诗来再赋两篇为报念其往复之无已也故寓意卒章以止之  其二

**作者**: 李纲

## 诗词内容

数君妙质来何许，生气森森如得土。

依然对此未忘情，亦欲怀之恨无楮。

宿枝新叶自清妍，蠧拳枯折尤奇古。

已将金玉照双眸，更得珠玑编好语。

男儿学古贵根源，余力游兹文翰圃。

沈思六艺见同归，纵览百家知异户。

浩然养气塞天渊，沛若江河知孰御。

却怜雕斵愁肺肝，但莫苦吟当自愈。

