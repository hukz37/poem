# 虞公明出示序观音诗事并颂次韵

**作者**: 李纲

## 诗词内容

闻思大士真奇绝，俱妙形神侔玉雪。

譬如水月自清凉，能与世间除恼热。

自从证悟今几劫，定慧慈威初不灭。

解脱曾因无尽宣，圆通更假文殊说。

森然宝臂清净目，八万四千犹一吷。

依怗群生愿力坚，宴坐谛观尘世阅。

先生往时堕宪网，泽雉在樊鹰在绁。

默相虔诚赖觉慈，灼知情实蒙圣哲。

逾年海上得归来，冒险岂殊探虎穴。

精刚何翅金百炼，忠荩端同水万折。

观音在处皆现前，不必图绘劳携挈。

此方教体在音闻，悟入此门良不拙。

更将妙语赞悲心，功德须知莫如舌。

