# 周中元赋御画騘马次其韵

**作者**: 李纲

## 诗词内容

蓬莱宫殿日月长，广廷泛洒如无帚。

临轩亲貌玉花騘，天骥自出天人手。

惊鸿欲起无羁皂，如闻朔风动秋草。

奋身骧首举双蹄，意态天然始知巧。

时危反掌同永嘉，胡骑飒沓陵中华。

当时宸笔散烟雾，往往流落群臣家。

雄姿倜傥精权奇，此画惟应识者知。

怅望崆峒转仙仗，忍传耆旧把天衣。

