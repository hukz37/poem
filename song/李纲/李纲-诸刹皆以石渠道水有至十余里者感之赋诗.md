# 诸刹皆以石渠道水有至十余里者感之赋诗

**作者**: 李纲

## 诗词内容

庐阜秀江南，凝结尽云母。

泉源乃云腴，甘冽固其所。

悬为瀑布垂，蹙作龙鸾舞。

交流涧谷中，厥味皆锺乳。

僧坊有能事，致远劳汲取。

凿石为通渠，计里不计步。

回环绕山麓，髙下映檐庑。

蜿蜿虹腰转，溜溜螭头吐。

沛然饮濯余，灌溉及园圃。

谁将创物智，作此济众祖。

暂劳逸则永，心一力乃举。

岂惟小物然，万事尽如许。

吾道何其衰，寤寐慨思古。

