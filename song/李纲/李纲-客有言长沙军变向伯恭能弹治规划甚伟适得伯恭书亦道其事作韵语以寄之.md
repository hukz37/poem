# 客有言长沙军变向伯恭能弹治规划甚伟适得伯恭书亦道其事作韵语以寄之

**作者**: 李纲

## 诗词内容

长沙舞袖仅可旋，今作巨镇湖湘边。

骄兵夜探赤白丸，乘间窃发将啸翾。

不知向子有老拳，缚束健卒只数言。

翩如鸟雀擒鹰鹯，奸腰凶领污龙泉。

弹压一境敢复喧，稚耋鼓舞喜欲颠。

归哺其饴甘晏眠，众服壮略称无前。

我归自南得之传，颇欣祖生先着鞭。

何不付与大将权，旍旗缤纷指云燕。

一鼓士气如突烟，黠虏破胆心少悛。

洒扫海内清戈鋋，使我衰病安庐田。

