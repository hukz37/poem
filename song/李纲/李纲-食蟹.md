# 食蟹

**作者**: 李纲

## 诗词内容

秋风萧萧芦苇苍，野岸郭索纷成行。

持矛被甲正雄健，意气正欲行无旁。

朝魁执穗似有礼，拥剑敌虎何其强。

野人篝火夜采拨，束缚赴鼎如驱羊。

樽前风味若无敌，芼以橙橘尤芬芳。

流膏斫雪快一饱，咀嚼海错皆寻常。

丹枫夜落吴天霜，{禾罢}䅉欲熟千畦黄。

梁谿白蟹正可钓，雏鸡浊酒肥且香。

先生归去营口腹，老饕未许他人当。

家山渐近意渐适，思归岂独鲈鱼乡。

