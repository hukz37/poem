# 咏怀十六韵

**作者**: 李纲

## 诗词内容

衰年万事懒，此志有谁知。

偶尔出何意，泛然归不迟。

休为𫛳鸟赋，幸及荔枝时。

水石日在眼，旌旜非所思。

携琴傍松径，置酒俯莲池。

粲粲水花净，萧萧风叶披。

忘言聊隐几，得趣剩围棋。

天地惨将暮，风云徒尔为。

物华去苒苒，草色自离离。

密勿猿鹤侣，迢遥丘壑姿。

亲朋有情话，图书皆吾师。

扫室仅容膝，说诗真解颐。

多惭鹓鹭羽，且咏鹡鸰诗。

逸少誓独苦，孔君休乃宜。

平生沧海约，岁晚鹿门期。

喜近清秋节，那为宋玉悲。

