# 寄于忠父先生  其二

**作者**: 袁说友

## 诗词内容

诗来已报平安好，犹恨得公诗不早。

忽闻单舸下沧浪，却喜此翁元未老。

折腰耐辱来皇州，大手妙割无鸡牛。

平生拄腹五千卷，百未一究真难休。

我昔从之曾竭蹶，刮眼期公空岁月。

老来犹足举千钧，岂是周郎独英发。

苕溪猎猎蘋花风，溪楼万瓦如铺筒。

未须黄帽催归去，尊酒一笑期君同。

