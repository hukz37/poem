# 舟人强以二锾多取渔人之鱼余增百钱与之作渔父行

**作者**: 袁说友

## 诗词内容

老父家住逢家洲，无田可种渔为舟。

春和夏炎网头坐，茫茫不觉秋冬过。

卖鱼日不满百钱，妻儿三口穷相煎。

朝餐已了夕不饱，空手归去芦湾眠。

今朝何人买鲜鲫，直得千钱酬二百。

抛钱帆去了不譍，却谢君子为增益。

嗟嗟莫怨行路人，满江风月侬最亲。

但看渔翁更强健，银刀赤尾长鳞鳞。

