# 朱东父作室

**作者**: 袁说友

## 诗词内容

贪夫筑室齐云湄，满溢既死不可持。

佳哉高人世念薄，丈室缉缀如茧丝。

门前流水照明月，门里有诗清更绝。

汲泉欲漱齿怯寒，携杖先登腰易劣。

客不待速来往频，剥啄扣门有谁譍。

主人酌酒要客醉，坐客见花心自醒。

长松古柏垂杨岸，为萁一亩酒无算。

花开诗酒足逢迎，花谢蝶蜂漫零乱。

万物荣枯付达观，我欲从君着眼看。

傥能剩扫床头金，笑彼人间痴死汉。

