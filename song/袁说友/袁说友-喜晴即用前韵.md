# 喜晴即用前韵

**作者**: 袁说友

## 诗词内容

春田欲雨常忧迟，夏田得雨嗟逾时。

春耕夏耨两无及，眼干泪竭空沾衣。

翻翻联联脚力尽，万车不救一尺泥。

朝看东南暮西北，晚霞倏忽山头归。

白日一照黄潦定，秋来准拟筛红粞。

早田拾得晚田熟，今年更救明年饥。

念夫陇上一月宿，趁晴归欲呼妻儿。

与夫岁岁同甘苦，未容恤纬惭嫠妇。

