# 陇西太夫人八十寿

**作者**: 陈深

## 诗词内容

恒山镇朔野，积翠凌太虚。

中有仙子宅，霞光抱云居。

怡怡伯阳姥，八十颜犹朱。

神交殷玉女，秘字传金书。

逍遥人间世，静寿仙者徒。

令子返乌哺，专城绾菟符。

金章映彩服，锦障承雕舆。

前有命妇掖，后有玄孙扶。

春风溢慈幄，晓日晖庆图。

海桃摘霞实，灵芝掇云腴。

南山为尔寿，北斗为尔{奭斗}。

人生天壤内，菽水欢有余。

矧兹寿且贵，身与五福俱。

厚德获隆报，彼苍默相孚。

诗人颂燕喜，此乐不可渝。

