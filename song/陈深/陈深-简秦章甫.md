# 简秦章甫

**作者**: 陈深

## 诗词内容

楚楚洛阳生，清介常寡与。

宦游江之南，移家寄吴渚。

辛勤奉旨甘，言动无过举。

阳春万物新，霈泽均施普。

乘风方高翔，摧翅堕网罟。

飞文中善类，横逆夫孰御。

白日照丹心，皦皦中自许。

有能辨冶长，终然脱石父。

操存谅深固，夷险咸善处。

涉难知弥明，履变德益聚。

静探元化心，忧患真玉汝。

