# 姑苏台晚眺分韵得高字

**作者**: 陈深

## 诗词内容

残阳古城曲，岌岌荒台高。

不知何年创，尚尔结构牢。

青山拥危楯，白水环空壕。

美哉此山谿，惨淡悲雄豪。

当时一战霸，意气何矜骄。

蛾眉坐倾国，忠魄随怒潮。

空余故宫苑，寒雀飞野蒿。

佳辰晤良友，清眺舒烦劳。

夕风振丛薄，鸿雁中天号。

永怀五湖客，一舸凌云涛。

浩歌沧浪词，愿言从游遨。

