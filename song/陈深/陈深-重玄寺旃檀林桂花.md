# 重玄寺旃檀林桂花

**作者**: 陈深

## 诗词内容

有桂生祇园，团团拥旌盖。

灵根挺盘错，翠色深晻蔼。

疑从鹫峰移，迥与峨石对。

商飚动阊阖，夜气凝沆瀣。

清芬弥六合，芳意函纤芥。

华飘广寒府，金布如来界。

天空氛翳灭，冏冏凉月挂。

幽人夜禅起，净想须脱解。

清游时独行，真赏聊自爱。

妍华易销落，徒抱贞心在。

苍鸾宁复来，临风发深慨。

