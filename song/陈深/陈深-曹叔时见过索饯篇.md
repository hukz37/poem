# 曹叔时见过索饯篇

**作者**: 陈深

## 诗词内容

泄云蒙朝日，微雨霑庭除。

幽人掩关卧，门外无来车。

曹子别经岁，枉道过我庐。

谓余抱文艺，胡为守乡闾。

余曰匪高尚，褊性涉世疏。

上奉白髪亲，余暇读我书。

岂如叔时甫，妙年美名誉。

词华烂𫄨绣，问学滋新畬。

奉子一卮酒，聊为谭斯须。

威凤翔高阁，逸骥腾云衢。

及时树远业，临事毋踟蹰。

