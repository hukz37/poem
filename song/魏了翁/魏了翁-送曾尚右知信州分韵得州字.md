# 送曾尚右知信州分韵得州字

**作者**: 魏了翁

## 诗词内容

长安十二门，冠盖如云稠。

浮骖不停趋，九衢滔滔流。

朝握扶桑辔，暮行背椒丘。

驾言往从之，道左伤吾辀。

温陵有佳士，清姿秀琅球。

蚤畴抡魁望，盛之蓬瀛洲。

荣进付膜外，寡欲自日休。

需章臣有母，自诡以一州。

彤幨下青冥，锦舆居上头。

小施活国手，雕瘵会有瘳。

同省并门居，昔我陪清游。

一时四同年，气味骨肉侔。

而君堂堂去，别袂挽不留。

迅商起层旻，候虫催功裘。

问学常苦艰，岁月忽忽遒。

古今同一歧，古岂真难俦。

愿言事穮蔉，勿作刈获谋。

会面岂不再，为君刮双眸。

