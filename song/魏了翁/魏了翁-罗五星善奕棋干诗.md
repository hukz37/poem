# 罗五星善奕棋干诗

**作者**: 魏了翁

## 诗词内容

少年不识棋，但见剥剥琢琢更相围。

有人指授予，冲关夺角劫复持。

少年不识星，但见腷腷膊膊还如棋。

亦有告予者，缩赢伏见元有期。

七年五谿读书暇，时把二事相悦怡。

久之剨然悟，是闲有数人不知。

三百六十一棋子，此是乾策藏其奇。

万有一千五百二十星，若以三十六乘之。

乘之既尽除坤策，恰与棋数无参差。

此理极精密，归后不复思。

罗生挟二长，过我泸之湄。

恍如着我五谿上，欲与之语无闲时。

此须静观乃有得，而我家住西山西。

生揣我，何时归。

