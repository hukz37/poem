# 李德秀致政即席赋五言十韵用韵答之

**作者**: 魏了翁

## 诗词内容

冬十有二月，期三百六旬。

高怀局宇宙，良会惜参辰。

乘兴访安道，扣窗呼孔宾。

袭人薰蕙若，夺目烂犀珍。

风景干吟笔，林花眩醉裀。

溪山逢旧识，水竹乐闲人。

岁籥逡巡换，春炜次第新。

抚时嗟易失，涉道渺无因。

循物探天运，冥心观我身。

相期共无斁，不与迹同陈。

