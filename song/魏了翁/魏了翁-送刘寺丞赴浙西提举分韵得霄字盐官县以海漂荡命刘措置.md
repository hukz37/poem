# 送刘寺丞赴浙西提举分韵得霄字盐官县以海漂荡命刘措置

**作者**: 魏了翁

## 诗词内容

君王位三极，五气咸宣昭。

有一弗余若，引咎自己招。

如何圻甸闲，灵胥敢为妖。

毋谓一指搐，能使身无聊。

是用选肤使，汝往锄其骄。

将指得若人，谴异不足销。

水生乎天一，阳实为根苗。

疏通乃循轨，壅塞逾惊漂。

是理与政通，更当省厥徭。

绩成报天子，鸣珮行青霄。

