# 送杨仲博归蜀

**作者**: 魏了翁

## 诗词内容

江头送客雪初晴，木叶脱尽山空明。

天高地迥著行客，昂昂野鹤相似清。

晓空霜唳三两声，扶木枝上阳乌惊。

岂无枯蚓若残粒，宁肯俛首鸡鹜争。

伊人伊人此为客，不是伊人招不得。

固有比邻不往来，那能万里相追逐。

泸涪江上初戒舟，荆江夏簟赤壁秋。

长江镜滑无纤滓，致君肝鬲尔许侔。

竟成何事客先发，赢得满头桩岁月。

丈夫身在复何忧，莫作无相见期别。

