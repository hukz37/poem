# 赠曾医

**作者**: 魏了翁

## 诗词内容

太极分阴阳，物物具两仪。

乾坤互南北，坎离迭东西。

四时有见伏，昼夜有荡推。

夫人迁于物，由之而不知。

六淫一为沴，大命医所司。

或当暑而裘，或御冬而𫄨。

或学制而伤，或助苗而萎。

其间号为儒，亦以身尝医。

江西有曾君，解后荆江湄。

暇日与之语，切磋及幽微。

榜人趣行迈，欲别不忍离。

乃书所素讲，为诗以赠之。

