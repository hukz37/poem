# 四月二十日领客寻龙井前盟以雨阴晴未定不果往买舟下西湖步至玉泉观鱼分韵得东字

**作者**: 魏了翁

## 诗词内容

前期戒宾从，再候苏长公。

晨炊马亦秣，宿载车既董。

飞廉何方来，横出云半空。

便将龙井泉，换却西湖风。

公非閟清境，乃似开其逢。

烟柳夹大堤，拳荷点清穹。

水涵乱云白，露湿残照红。

不是我辈人，此味谁与同。

神闲等喧寂，意适无西东。

观鱼滋有发，归骑春风中。

