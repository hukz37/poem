# 送吴门叶元老归浮光

**作者**: 魏了翁

## 诗词内容

龙标之南路穷绝，峩峩群峰倚天胁。

顽云压谿鸢跕翅，很石横空马沟血。

叶君尺棰度崔嵬，朱霞白鹤云端来。

蛮邦自昔少此客，问此胡为乎来哉。

晓窗共话羲文易，千古圣贤心历历。

有时旧习未全忘，闲倚银河弄诗笔。

银河化作霜霰飞，苍龙移入天之西。

彭城风雨撩客梦，君起谓我吾其归。

牛羊冻卧鸿酸嘶，九州博大君安之。

人生行止各有时，愿崇明德慰远思。

