# 临川过永叔植慈竹义木于庭廼榜其堂曰慈义索余诗

**作者**: 魏了翁

## 诗词内容

冬笋与霜堇，孝可使之生。

老槐与枯荆，义可使之荣。

芸芸天壤闲，何物非吾诚。

根心贯芽枿，影响于形声。

过君资孝友，早识真重轻。

一时东南彦，意气何相倾。

虚几隠天籁，深居观物情。

慈竹吾父子，义木吾弟兄。

夜檐月送影，昼户烟输晴。

与我一般意，乃作堂堂名。

竹根头{角戢}{角戢}，下覆复上承。

木以同本故，叶叶皆相亲。

承覆匪强合，相亲谁使令。

兹有靡不有，斧斤日丁丁。

愿言厚封植，岁晚长青青。

