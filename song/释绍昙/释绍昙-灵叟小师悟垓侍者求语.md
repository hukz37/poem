# 灵叟小师悟垓侍者求语

**作者**: 释绍昙

## 诗词内容

碧落一碑无赝本，非草非真非隶篆。

镜样渝江彻底清，字义炳然人少见。

灵叟珍藏岁月深，南来吴越人争寻。

瘗鹤铭辞匪同调，寒山诗句非知音。

纷纷问字谁亲切，勾不成勾丿不丿。

争得卢公赛子云，一肩担荷柴冲折。

临行密付阿谁边，妙处休云子不传。

索性扫除元字脚，义天云浄月孤玄。

