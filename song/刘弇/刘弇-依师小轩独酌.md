# 依师小轩独酌

**作者**: 刘弇

## 诗词内容

东篱粲佳英，依约圆钱帖。

西渚傲霜筼，潇洒狻猊鬣。

居然容膝地，况与蓬丘接。

始余供烦使，浪谓素意惬。

一当骇物机，局缩如跧折。

客尘不制人，脱去苦不捷。

谁谓一日间，堮倚发蹀躞。

椒浆泪玉沥，蠹简披往牒。

兀尔自忘怀，少复进专辄。

流年苦蹉跎，念咎真脱叶。

皤皤彼禅客，趋尚未易蹑。

正应发再驾，万念兹一摄。

