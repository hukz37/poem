# 和仲武苦雨见寄

**作者**: 刘弇

## 诗词内容

君来通川居，朱门荫重屼。

近闻值霖雨，匝舍野水淙。

平地忽浩瀚，顿足疑涉江。

猛风利如刀，触纸无完窗。

朝釜鱼头生，飘注旋抆缸。

仰收堕案书，俯拾短焰釭。

痴儿临缺湫，往往骇影双。

我亦有此患，漏榻遶屋扛。

块如失群鹄，感愤愁眉庞。

孤膺纷填噎，更甚两肘撞。

辱君大句投，华旗揭修杠。

直欲却以心，不容苟且降。

森披汉殿戟，缥缈梵天幢。

苍惶短兵接，岂暇辄淬𫓩。

区区苦吏役，展骥曾非庬。

强亦歌巴歈，跛鳖惭骊駹。

