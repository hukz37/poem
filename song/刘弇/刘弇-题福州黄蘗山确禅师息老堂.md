# 题福州黄蘗山确禅师息老堂

**作者**: 刘弇

## 诗词内容

顷来法席如师少，老去生涯似此无。

直寄天年谩龟鹤，聊收化日到桑榆。

苍环作抱三台壮，缟带明空一水纡。

时拂东斋坏云衲，更开南粤隠居图。

买山支遁初无费，示疾维摩本不徒。

夜雨龙腥飞别涧，昼烟禽哢落高梧。

斋余短捉清生麈，坐久柔团暖称蒲。

三乐荣期犹俗物，二毛潘岳信拘儒。

禅林彪虎新眠熟，觉海乌藤旧搅枯。

不学昔人悲唾远，已将兹世脱鱼濡。

