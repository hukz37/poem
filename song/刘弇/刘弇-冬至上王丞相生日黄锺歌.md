# 冬至上王丞相生日黄锺歌

**作者**: 刘弇

## 诗词内容

乾坤变化造万物，十有一月生黄锺。

黄锺资养太和气，上贤禀受为三公。

至音铿锵仪凤凰，播在简册成文章。

权衡度量立大法，朝廷四海声洋洋。

往时霜木立如束，原野焦枯无紫绿。

自从缇室一阳生，半夜萌芽动寒谷。

登堂请献眉寿杯，愿同律管容葭灰。

玉铉金鼎调盐梅，年年阳德先春来。

