# 鄱阳湖四十韵

**作者**: 刘弇

## 诗词内容

巨浸连吴越，高躔直斗牛。

玄冥开别府，江伯汇支流。

象纬元精逼，神奸秘怪裒。

番君疏带砺，彭蠡壮襟喉。

赴隙如无地，凭壖忽有州。

津涯逾写润，窟宅定刳幽。

岛认瀛鳌戴，涛疑阵马异。

珠跳怜雨驶，镜滑识风收。

树带乔枝隠，山余短碧浮。

窥觇波罔象，睥睨忲阳侯。

漾月都迷皓，蒸云间作油。

涵濡均藻荇，冗长到虾鳅。

蜃幻晴嘘阁，龙腥夜拔湫。

万寻悬圃玉，一带洞庭秋。

盈缩知谁纪，吞并似力揪。

鲤矜封赤𩽼，龟笑斥朱眸。

嵌窦扶桑啮，珍文匠石锼。

鸥群驯野客，蚖肆傲潜虬。

罟数筐零霰，樯轻弩激遶。

孰分浮瓠澨，或讶绕蛇丘。

弦索延商妇，舽艭送莫愁。

陶朱诚得策，神禹想遗忧。

端称潺湲弄，非无隠伏搜。

豆分高下渚，苇视去来舟。

血脉乾坤活，疮痍稼穑瘳。

披猖包息壤，琐碎落浮沤。

莲女婵娟棹，渔郎芼燥瓯。

有人搴绣被，无客傲鹴裘。

货贝穷干没，醪羞肃丐求。

束枯论沃釜，戒覆比倾辀。

众水杯盂外，他年吐纳尤。

鹊填功未议，鲸吸志应酬。

何事轻思济，吾防果未周。

阽危心骨醉，飘泊面颜羞。

敢计乘桴去，何知戴笠游。

片帆真扰扰，只影转悠悠。

卑湿{口羞}梁傅，星霜挂魏牟。

劳歌惭孺子，破簏付平头。

乌豉缘莼置，黄粻为鲙谋。

清螺取归日，稳棹听夷犹。

