# 赠黄成伯仇览

**作者**: 刘弇

## 诗词内容

翔风搅客心，烂熳不可收。

只舲扬层波，益信生计浮。

沧洲涩归迹，飘撇惭吴鸥。

若人求自东，卓荦欣啸俦。

揖我暮川涘，疏明炯天球。

掀髯藉芳草，闲则数鱼鳅。

诗书见孤诣，盘丸走轲丘。

况有扫围笔，可擅岐阳异。

阴湖六尺轝，初恨不少留。

梅根跃高樯，笑我仍回头。

绳床列短炬，相与枯春𫇴。

清狂到诙诽，券内嗤蜉蝣。

女床无凡羽，渭曲皆清流。

嘉实自弥望，直未敛以揪。

须矣策高衢，稽句宁公羞。

