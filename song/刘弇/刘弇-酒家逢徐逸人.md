# 酒家逢徐逸人

**作者**: 刘弇

## 诗词内容

咙唿马子踏落花，落花尽头逢酒家。

酒翁破颜迎墨客，五云冰浆发青帊。

丹丘羽人笑揖我，饷我碧海云琅芽。

食之奇光袭两腋，小哉天地自幕席。

眼底不辨骊与䯄，冷风时能借一快，便欲搴芝凌紫霞。

且唱蹋铜污，莫歌白浮鸠。

跃沫寄颓年，阴阴驰四驺。

云璈驾阆风，兹约竟悠悠。

却忆东皋醉乡记，翻笑三闾非所忧。

安得乌孙青田核，下变春江万斛流。

