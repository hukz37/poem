# 送哲公禅老二首  其一

**作者**: 刘弇

## 诗词内容

有鹤青田来，骨傲九秋老。

羽毛鸡鹜间，不复故时好。

吴霜割清梦，一夕落幽岛。

哲乎开士秀，佛路着鞭早。

世累糊空云，一以凉飙扫。

往闻琅琊觉，禅海卷狂潦。

纷纷方袍子，未易艖{舟步}到。

师如健啖儿，把握攫梨枣。

尔来三十年，方寸不赀宝。

鲸钟人谁识，聊徇众击考。

又作云山行，方将同木槁。

勿学断缘人，时寄新诗藁。

