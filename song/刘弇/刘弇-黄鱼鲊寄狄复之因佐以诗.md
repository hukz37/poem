# 黄鱼鲊寄狄复之因佐以诗

**作者**: 刘弇

## 诗词内容

鱼有健且修，供庖厥名鳣。

纷纷水豢中，嗜者贪肥鲜。

颔根束短喙，鲇皮突鱏肩。

十月天风高，三棂潦声干。

修蛇列长罛，猎猎排晓湍。

鱼师顿舣{舟步}，柔鬐挂钩竿。

小固不足数，大或斤盈千。

丹肤染霜锷，疏鳞脱连钱。

吴侬喜健啖，日取充羞盘。

我食幸有余，鲊法得新传。

姜芹间红糁，渍以春醅澜。

置暖恐后熟，羃尘防弗蠲。

兴来发新坩，正喜供馋咽。

琼蕤附骨脆，黄腊丰脂团。

麋臡信非工，岂复数蚳蝝。

醢马试何事，屠虹祇夸谩。

福州罂如斗，密覆恨不宽。

勤勤寄我友，持以敌琅玕。

君识茂先比，举脔知所然。

此味胜他味，勿作等闲看。

