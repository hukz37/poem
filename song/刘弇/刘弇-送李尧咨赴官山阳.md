# 送李尧咨赴官山阳

**作者**: 刘弇

## 诗词内容

长离飞从丹穴傍，刷羽渤澥赍扶桑。

旦经昆仑莫砥柱，玉山之黍聊充肠。

历览五都遍九土，一朝翩然归女床。

夫子故家本山阳，憔悴一官才故乡。

时人等闲得重糈，君家扑满无余藏。

相逢海上真偶尔，毕趣论心良慨慷。

不无幅巾迟萧散，况有逸爵挥淋浪。

酒酣调笑不嫌靳，共指{鼠鸟}{众鸟}饥鸢翔。

萧晨八月渚红香，水风泛入客衣凉。

溪头艇子送急桨，轻赍谁识王阳装。

恨无佳设缀行色，匣剑欲解惭非良。

淮山刻作秋来瘦，淮水刮眼清如霜。

谢公何日东南下，别浦应寻临汝郎。

