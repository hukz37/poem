# 再和贾仲武游狼山

**作者**: 刘弇

## 诗词内容

寻春古原头，林梢过朝霂。

狼山连东南，擅美此其独。

抟鹏岌骇势，泼黛森孤麓。

宜樵叶堆松，供茹萌抽竹。

区区介丘北，回视一何{戚}。

浑疑杳霭中，爽气每先蓄。

掬泉弄幽清，渴肺初欣沃。

嘘云出羽盖，入鸟洞胸腹。

茫茫宇宙间，千里得寸目。

照发射冷翠，袭裳来远馥。

根株吐乾坤，要会控水陆。

高跻顶初绝，却转道弥复。

楩楠间桐槠，干霄非一木。

覃覃辟宝构，殿阁辉丹绿。

禅客稻饵珠，骚人楮留玉。

游嫌后时追，赏贵前期卜。

眷彼市井徒，干没走丹毂。

老死不一到，动辍取挛束。

谁知吾辈游，趣尚非搐缩。

拂衣便成往，握手不嫌黩。

句外气争豪，禅中机鬭速。

无为苦役役，坐自绊驰足。

纷纷簿领间，与物商直曲。

会须摆红尘，更著轻鞭逐。

