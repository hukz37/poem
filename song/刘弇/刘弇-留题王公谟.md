# 留题王公谟

**作者**: 刘弇

## 诗词内容

檐牙排青冥，眺听脱蒙昧。

居然人境宽，鱼贯出万态。

坐疑天机缄，发露穷琐碎。

圆清入鸟哢，萧洒送客慨。

脱巾晚吾来，静称一榻对。

睨云发高兴，勇欲决猿荟。

胡为淫书史，賸若嗜炙脍。

长年马如狗，埃{土盍}颠毛改。

兹趣恐长负，踽踽依侪辈。

何当拾颓龄，相与寄耨耒。

挽君醉乡衣，枯肺时一溉。

