# 虾蟆

**作者**: 洪刍

## 诗词内容

动物类含血，虾蟆独无之。

双目但瞠也，一腹亦皤其。

龙变或托体，鱼腹睹幽姿。

罕见三足蟾，讵减六眸龟。

向来奏赝瑞，背负轮囷芝。

坐谩皆下吏，胶车等儿嬉。

虽蒙黄金掷，荆卿空尔为。

或以白玉琢，形模妙工倕。

咄尔百丑质，讵辱五鼎脂。

浪号土底牺，雄夸水中鸡。

何足污帝箸，但可充蛇饥。

作意一池鸣，和我五字诗。

