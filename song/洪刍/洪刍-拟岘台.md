# 拟岘台

**作者**: 洪刍

## 诗词内容

崇台面空阔，远眺真高明。

一水来朝宗，湾环抱荒城。

连山颇偃蹇，却略倚翠屏。

缅怀青溪上，兴与岘山并。

客从豫章来，及此春服成。

公子有好怀，良人及兹登。

初筵挹溪光，中觞闻雨声。

翠幄列茂树，金沙涨回汀。

鸥鸟舞不下，渔舟纵复横。

尚恨夜气敛，不见白月生。

信美非吾土，少留空复情。

