# 题黄稚川云巢

**作者**: 洪刍

## 诗词内容

云巢一上十五里，中有今世巢居子。

鸡鸣犬吠白云里，不知天际去此几。

平生深契鸟巢禅，翦茅盖头万事已。

宴坐经行飞鸟上，人间荣辱不到耳。

蜗牛两角竟何为，鹪鹩一枝端自喜。

我有一廛落城市，章服裹狙聊复尔。

武溪未访桃花源，修江傥问桃花水。

会取樱桃洞前路，藜杖扶衰从此始。

