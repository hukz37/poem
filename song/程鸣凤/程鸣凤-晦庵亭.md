# 晦庵亭

**作者**: 程鸣凤

## 诗词内容

古来何物支乾坤，除四书外旁无门。

晦翁乘风游混沦，天宇扫扫浮云昏。

周程扶起周孔尊，只手闸断狂澜奔。

当时正气横八垠，犹尔不免遭群喧。

曾几何日班廷鸳，晓梦有栩枌榆村。

翁已仙去谁招魂，有亭渠渠波沄沄。

风烟苔径新屐痕，滕侯肯堂之弟昆。

溪山荏苒更寒暄，空余碧树吟霜猿。

人间兴废谁能论，桑田可变海可翻。

翁之所恃无有焉，斯文不死道常存。

