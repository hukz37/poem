# 送黄莘还家

**作者**: 苏舜钦

## 诗词内容

东风摇江波，碧草日夜芳。

蔼蔼春物归，游子思故乡。

黄生士林华，志业收精刚。

步虎南山隈，气立人兽旁。

不步受羁辔，但欲插翅翔。

顾亦念所亲，归心剧风樯。

想当舍檝初，喜气充门墙。

晨昏奉颜色，以时荐豆觞。

虽享万锺禄，此乐不可偿。

予家白日下，偶来恋沧浪。

因君江上别，撩我归兴长。

