# 郡侯访予于沧浪亭因而高会翌日以一章谢之

**作者**: 苏舜钦

## 诗词内容

荒亭俗少游，迁客心自爱。

绕亭植梧竹，私心亦有待。

昨朝十骑来，{走参}{走覃}拥林外。

水禽骇笳鼓，野老瞻车盖。

公余喜静境，宾至因高会。

跋石已行厨，临流聊褫带。

优游鄙情通，放旷未礼杀。

酒醇引易釂，肉美举必嘬。

千跖恣食鸡，二螯时把蟹。

开颜闲善谑，倾耳得嘉话。

暮夜欢未厌，裴回意将再。

跋已见懵腾，跨鞍极倒载。

明日尚狂酲，嘉贶不遑拜。

