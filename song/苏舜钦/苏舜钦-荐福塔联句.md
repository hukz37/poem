# 荐福塔联句

**作者**: 苏舜钦

## 诗词内容

踊甓皇都壮，盘基紫宙雄。

山河供远目，檐户发高风。

梯险三休上，轮开一气中。

门当谷子午，影落陌西东。

韵铎翻天籁，危觚驻夕红。

仙聆悲下俗，仰面识长空。

绝若神挤至，深疑壑暗通。

人寰如蚁垤，身世甚秋蓬。

叹息兴亡地，沈吟制作工。

清思抱明月，狂欲把飞鸿。

去矣登临兴，巍乎是造化功。

凉襟当爽垲，幽意入鸿蒙。

头角峰如揖，丹青树不同。

城郭回迤逦，阁殿失穹隆。

可使孤怀放，胡为万恨然。

何当得壮士，提取出尘笼。

