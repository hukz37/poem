# 顶破二山诗

**作者**: 苏舜钦

## 诗词内容

此邑有顶山，下潜子母虬。

其子去为雨，以救乡人忧。

前擘穷峰开，化出百丈湫。

后因号破山，致祠献庶羞。

岁来省其母，风雹六月秋。

烟云腾蹋去，不复经月留。

邑民赖其灵，虽旱岁有收。

因成两佛宇，幽邃号胜游。

磵泉走鸾车，松桂拥石楼。

夜堂人噤渗，阴壁风飕飗。

近年返暴雨，颇亦伤田畴。

老农务祈祷，梵呗日不休。

常为释徒利，乃作生民雠。

呜呼二虬者，其说何悠悠。

