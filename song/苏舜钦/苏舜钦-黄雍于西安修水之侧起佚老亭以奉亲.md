# 黄雍于西安修水之侧起佚老亭以奉亲

**作者**: 苏舜钦

## 诗词内容

修水崩腾落云端，倾入群山自萦转。

山回水抱三百里，邑号西安俯千磵。

四时夹磵花蒙蒙，数步行人不相见。

但闻千珂万马横阵来，石激惊湍自相溅。

忽然弥漫为平川，远近人家压清浅。

其间有亭号佚老，山水之间为胜选。

黄氏有子乐其亲，缔葺之勤由富善。

盖忧高年厌家事，力营此地欲自遣。

亲意虽知风物嘉，岂若有子常在眼。

君胡飘飘事远游，手龟面黎两足趼。

故乡不到已逾年，又非跼蹐牵仕宦。

何如轻舟早还家，日对白云奉游宴。

