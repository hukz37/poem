# 和邻几登繁台塔

**作者**: 苏舜钦

## 诗词内容

孝王有遗墟，寥落千年余。

今为太常宅，复此繁华都。

踊甓冠旧丘，西人号浮图。

下镇地脉绝，上与烟云俱。

我来历初级，穰穰瞰市衢。

车马尽蝼螘，大河乃污渠。

跻攀及其颠，四顾万象无。

迥然尘坌隔，顿觉襟抱舒。

俄思一失足，立见糜体躯。

投步求自安，不暇为他谟。

平时好交亲，岂复能邀呼。

举动强自持，恐为众揶揄。

一身虽暂高，争如且平居。

君子不幸险，吾将监诸书。

