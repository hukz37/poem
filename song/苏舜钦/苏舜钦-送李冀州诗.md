# 送李冀州诗

**作者**: 苏舜钦

## 诗词内容

冠盖倾动车马稠，都门晓送李冀州。

冀州绿发三十一，{走覃}{走覃}千骑居上头。

眼如坚冰腼河月，气劲倢鹘横清秋。

不为膏粱所汩没，直与忠义相沈浮。

干戈未定民力屈，此行正解天子忧。

男儿胜衣志四海，实耻坐得万户侯。

斾旌明灭朔野阔，笳鼓凄断边风愁。

孤云南飞莫回首，下有慈亲双泪眸。

自古忠孝不两立，功名及时乃可收。

众人刮目看能事，着鞭无为儒生羞。

