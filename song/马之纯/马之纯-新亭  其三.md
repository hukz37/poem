# 新亭  其三

**作者**: 马之纯

## 诗词内容

忆昔诸贤扶晋室，冠盖多于此云集。

坐中翻作儿女悲，世换人非但陈迹。

我来正值三月春，花落鸟啼春寂寂。

江河虽异事略同，风景不殊今视昔。

磨灭英雄得丧多，山重水复无终极。

安能郁郁老江左，克复神州当勠力。

未论重见管夷吾，祇今谁为楚囚泣。

徙倚令人三叹息，徙倚令人泪横臆。

狄夷相残春又春，时乎时乎难再得。

