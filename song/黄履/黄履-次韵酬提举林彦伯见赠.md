# 次韵酬提举林彦伯见赠

**作者**: 黄履

## 诗词内容

一篇遗我价十州，累幅溢目如星稠。

清时名遂事高尚，启期三乐消百忧。

嗟余与公晚相值，读此始叹真诗流。

辞严义笃起余兴，白云遶笔窗前游。

乍如无盐烛青镜，顾视西子知狂羞。

又如午夜按长剑，恍惚不辨明珠投。

为公聊叙我来幸，皇华相厚如相酬。

民淳事简称迂拙，阅月偶谐庭今修。

因寻遗迹共登览，乘醉赓咏驰如邮。

王襄宣布岂足颂，愧公直欲昭旗旒。

