# 寄李南金

**作者**: 徐宝之

## 诗词内容

野风摇枯荄，长夜山雨寒。

梦忽堕千里，扶胥黄木湾。

美人秋水容，众芳洁初服。

海树鸣骚骚，醉吟瘴云宿。

忆昔西窗眠，三谿月如水。

忽作千日别，人生别能几。

有客从南来，说君新况好。

升沉何足云，令德似为宝。

同袍涧谷友，掉臂青云端。

而我卧山阿，淡心如露兰。

手种麓下梅，半吐欲迟雪。

再三拂霜纨，待君画孤洁。

寄书何时到，岁晚百念中。

天涯一望断，雁远夕阳红。

