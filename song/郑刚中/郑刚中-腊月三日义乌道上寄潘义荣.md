# 腊月三日义乌道上寄潘义荣

**作者**: 郑刚中

## 诗词内容

天风生暮寒，一夜新雪积。

迟明兀箯舆，乱入山径窄。

茅檐两三家，鸡犬不见迹。

冬令顷弗严，草木僣春色。

愆阳入桃杏，弄暖浪蘂坼。

肃然变霜威，犯者辄衰息。

独余山上松，不动与寒敌。

十丈伟标致，四面风淅沥。

时于翠叶中，碎挂琼玉白。

忘我道路叹，但觉心志怿。

拥鼻作孤吟，清思浩无极。

