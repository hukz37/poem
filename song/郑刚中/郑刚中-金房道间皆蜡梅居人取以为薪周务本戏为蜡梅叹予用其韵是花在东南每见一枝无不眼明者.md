# 金房道间皆蜡梅居人取以为薪周务本戏为蜡梅叹予用其韵是花在东南每见一枝无不眼明者

**作者**: 郑刚中

## 诗词内容

邉城草木枯，散漫惟蜡梅。

花蜂不成蜜，深黄吐春回。

如行沙砾中，眼明见琼瑰。

初谓此邦人，推为百世魁。

文房与幽室，佳处定使陪。

羞死蒺藜类，屏置山墙隈。

事有大不然，惊吁谩徘徊。

顽夫所樵采，八九皆梅材。

余芳随束薪，日赴烟与埃。

曲突几家火，灵根万花灰。

我欲从化工，缓语摇頬腮。

天涯有清客，不善为身媒。

鲜鲜犯霜露，旦旦斤斧摧。

宁若橘变枳，甘心摈长淮。

今渠负幽姿，风韵元不颓。

胡为杂榛棘，仅与樗栎偕。

谓工为垂手，毋令识者哀。

