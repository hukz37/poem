# 谢潘令卫惠松木

**作者**: 郑刚中

## 诗词内容

子美欲得广厦千万间，大庇天下寒士俱欢颜。

嗟我一室久疏陋，风飘雨剥堵不环。

欲具茅茨小编葺，斤斧四顾家无山。

谁谓潘郎坐华屋，肯为湫隘兴永叹。

惠以南山好松柏，翦伐既就皆丸丸。

我今朴斵遂有日，居处可望庵冗宽。

方知广厦庇寒士，子美之论非髙谈。

古人骨朽髙义尽，习为鄙吝风俗悭。

皆使如公眼青白，古人风义当复还。

吾闻渊明谢主人，冥报止谓因盘餐。

公今饭我德何啻，渊明诗来犹可攀。

