# 浦江书院中

**作者**: 郑刚中

## 诗词内容

弱云障阴黑，疏雨弄纤细。

寒灯不生花，庭户起愁吹。

虫话已停声，夜半亦何啻。

失手置书卷，抚心自惊悸。

念此十年间，分明随梦寐。

一从双鹤飞，顾影亦憔悴。

病添女子愁，贫丧丈夫志。

远去松楸旁，团聚类儿戏。

千金买卜龟，所用良失计。

孤悲愈绸缪，万感集肠胃。

卷被拂空床，斑斑落清泪。

