# 夜闻雨声赋古风时赵使君祈雨之翌日也

**作者**: 郑刚中

## 诗词内容

山斋道人梦魂清，梦中细响忽可听。

三峡流泉出幽隐，万蚕食此春叶声。

又疑相如夜病渇，蟹眼乱沸石鼎鸣。

呼童起视果安在，云是四檐甘雨倾。

于时火流祗三日，田兆正作龟纵横。

昨朝太守拜坛下，五龙奉命云雷惊。

小儿放散蜥蜴去，神鼓罢撃巫舞停。

田翁翻沟出賸水，妇子田边笑相迎。

商量今岁多醸酒，是间指日当云平。

山斋一饱想无虑，摩腹卧看秋风生。

