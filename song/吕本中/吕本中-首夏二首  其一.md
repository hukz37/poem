# 首夏二首  其一

**作者**: 吕本中

## 诗词内容

生平寡嗜欲，颇愿得少闲。

尽读未见书，遍寻云外山。

往来二十年，昔者盟未寒。

妻子见驱迫，低头言作官。

朝翻朱墨案，暮对藜藿盘。

岂无一亩宫，令汝得少安。

向来栖息地，苔竹奉余欢。

何时二三子，共驾牛车还。

汝实江海人，悮令尘土干。

旧游在仿佛，欲往当不难。

但去眼界窄，自然心地寛。

