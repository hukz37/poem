# 学仙行

**作者**: 吕本中

## 诗词内容

长松拂云根合抱，雪虐霜凌不相到。

下有千岁老茯苓，化为琥珀光自照。

食之便可登广寒，不但无病长少年。

浮生溷浊那可言，和气乃为尘务煎。

坐看灵药置泥土，五味杂置成薰膻。

岂不闻齐天子，黄金丹成不肯仙。

且贪人间乐，不能从汝飞上天。

惜哉韦郎之妙语，一失毫厘千万年。

