# 登太室绝顶

**作者**: 吕本中

## 诗词内容

生平仰嵩丘，今日上绝顶。

苍天不能高，星斗閟光景。

风云乍起伏，雷雨半苏醒。

下看飞鸟背，错乱松柏影。

神龙不深遁，偃蹇卧半岭。

旧闻飞石鬬，不受悬瀑梗。

大河东北流，渺渺黄数顷。

五更看日出，平地涌金饼。

谁能啜其华，夜气初未冷。

诸峰环而立，一一皆秀整。

中居此丈夫，众象不得骋。

巍然万物表，独阅百代永。

同来有奇士，可得一笑领。

不用贮微言，区区吊箕颍。

