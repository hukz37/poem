# 怀古

**作者**: 吕本中

## 诗词内容

买臣负薪行且歌，其妻羞缩悲蹉跎。

季子归佩六相印，骨肉歆羡缘金多。

人生穷达等幻灭，贫贱何忧贵何悦。

争如饥采首阳薇，不慕皋夔希稷契。

贪功徇名世莫嗤，拖金曳紫同儿嬉。

一朝祸至几发冢，却思衣布丹徒时。

丹徒风月依然好，尔自升沈委荒草。

草长木拱荒烟寒，此恨年年向谁道。

