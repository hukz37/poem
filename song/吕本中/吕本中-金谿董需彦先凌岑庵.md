# 金谿董需彦先凌岑庵

**作者**: 吕本中

## 诗词内容

我为江南游，衰病转不堪。

往来信抚间，未上凌岑庵。

凌岑贤主人，清峻如山岩。

避事若荼苦，守贫如荠甘。

平生好交游，十不存二三。

令弟又继往，世不闻清谈。

高风故绝俗，想像令人惭。

浮生有欣戚，此味久已谙。

请君但高枕，客来睡方酣。

茫茫岐路间，与渠为指南。

乘风本余事，不向鼻端参。

