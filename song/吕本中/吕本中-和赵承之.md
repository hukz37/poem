# 和赵承之

**作者**: 吕本中

## 诗词内容

十日九日昏梦集，职事向人如束湿。

看朱成碧有底忙，然萁煮豆相煎急。

长官抵几入门去，小吏垂头就行立。

尘埃上下久可厌，学问峥嵘老难入。

平生谬欲师古人，遇事始知吾不及。

正须眼底去泾渭，便自胸中无棨戟。

丈夫盖棺事则已，破屋颓墙使谁葺。

要随归雁刺天飞，莫待枯鱼过河泣。

