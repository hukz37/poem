# 山水图歌

**作者**: 吕本中

## 诗词内容

君不见南江老龙夜不眠，令我破屋开青天。

千岩倒壁卷角上，一榻却在洪涛前。

又不见江头古木一尺围，猿猱接手悬高枝。

雨中寒芦披靡去，天际风帆先后归。

陈生故是可怜人，笔虽未到心已亲。

南村北村渴欲死，怪此一室无纤尘。

郑虔祁岳不解奇，韩干画马空多肥。

万里咫尺君得之，更看湘江雷雨垂。

