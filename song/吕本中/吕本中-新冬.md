# 新冬

**作者**: 吕本中

## 诗词内容

西风吹禾黍，落日在陋巷。

杖藜访新冬，霜树眇空旷。

人烟村舎西，行旅古原上。

晚山晴更好，秀色常在望。

居闲得真趣，日欲就疏放。

岂惟憎俗徒，庶自免嘲谤。

东邻酒初熟，清香乱盆盎。

径须骑墙头，挈榼献穷状。

吾生足羁旅，久病非少壮。

银杯多羽化，布帆且无恙。

虽非陶潜隐，不负徐邈畅。

