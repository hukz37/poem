# 雨后数与李仲辅兄弟往来且约十七日同过士特因成长韵

**作者**: 吕本中

## 诗词内容

邻鸡再三鸣，不改风雨晦。

束装向前涂，恐与泥潦会。

故人时一来，共此一室内。

微言久已绝，苦语或未遂。

子孙甚奇古，却立有余地。

旧从伯氏游，则已闻令季。

斯文倘未远，吾今尽憔悴。

相期无何乡，获保清净退。

收身稠人中，着眼世事外。

山空倚岩石，雪立老杉桧。

往来相遇难，更自少如意。

旦日过城南，把酒公一醉。

