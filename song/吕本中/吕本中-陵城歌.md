# 陵城歌

**作者**: 吕本中

## 诗词内容

北风吹沙秋草黄，汉家故陵当路傍。

残墓断垅趁风雨，狭径小树行牛羊。

当时王子朝未央，飞燕姐弟承龙光。

大策已定回朝阳，不知外家诸舅忙。

后来变化尤猖狂，佞贤贼莽分行藏。

岂知汉运中更长，济阳舍中方赤光。

终亦变化随飞扬，何独此地令人伤。

人生睹此当自顾，位高金多终此路。

君不见五陵佳气且如此，更复何情说丁傅。

