# 巫山图歌

**作者**: 吕本中

## 诗词内容

君不见我家壁上六幅图，淡墨寒烟半江水。

上有巉然十二峰，乃似突兀当空起。

幽花妩媚闭泥土，乱石峥嵘入荆杞。

巫山县下水到天，神女庙前江接连。

溪流去与飞瀑乱，屋角却对寒崖悬。

阳台昨梦不知处，只今饥鸦迎客舡。

饥鸟受食不肯去，舟子欣然得神护。

晓镜新妆敛旧屏，亦有余红点荒树。

病夫坐稳便幽禅，每见此画心茫然。

文章事业已罢倦，少日气味无寅缘。

楚王不作宋玉死，莫雨朝云千万年。

