# 龚彦承观轩

**作者**: 吕本中

## 诗词内容

爱山不能归，常恐山怪责。

终岁在行役，感动头已白。

高秋强僮仆，路过龚掾宅。

蒙君开南轩，除我眼界窄。

白波遶青嶂，仿佛见颜色。

江上飞来峰，却立对君侧。

萧萧蒲苇丛，不受尘土隔。

知君有奇趣，笑我常偪仄。

人生无穷已，得一乃愿百。

床头贮美酒，窗下着好客。

请公但黙然，岁晚当有获。

