# 喜宗师诸公数见过分韵得席字

**作者**: 吕本中

## 诗词内容

野水春未生，积雪晴已滴。

翛然六尺床，正可容一席。

诸公数往还，未厌诗酒溺。

短檠有新功，妙语乃破的。

鲙槃约纤红，茗碗乱晴碧。

虽无费百金，亦有饮一石。

尚念山堂老，病鸟藏羽翼。

生平余习在，种种见排斥。

荒城满泥潦，亦可试幽屐。

明当袖诗往，先尽一醉力。

