# 送范才元

**作者**: 吕本中

## 诗词内容

胡尘犯中原，冠盖走东南。

同时辟地人，十不存二三。

相逢各衰病，岂复能清谈。

君今尚行役，未暇脱征衫。

声名自宿昔，文字性所眈。

谁能随少年，下笔令人惭。

并海虽名郡，嗜爱殊酸咸。

君但抚罢民，未须严辔衔。

开堂宴宾客，清诗消半酣。

时寄荔子来，尚能怜我馋。

自余君不问，只向鼻端参。

