# 与季宏子植同过信中饮薜荔亭下夜分乃散别后奉怀遂成长韵

**作者**: 吕本中

## 诗词内容

残花无言卧风雨，小亭寂寞延初暑。

范侯置酒呼我来，共坐阶前洗尘土。

坐间问有李与韩，文字峥嵘各奇古。

起卧逡巡失杯杓，笑语澜翻杂歌舞。

满城车马哄侵淫，谁解墙阴着樽俎。

薜荔扶疏出枝叶，老气横空君一吐。

人生此会不可常，昔者各在天一方。

簿书相急如探汤，好风吹我来君旁。

莺啼燕乳各自忙，明日酒醒空断肠。

