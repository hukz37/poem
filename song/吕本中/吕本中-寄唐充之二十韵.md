# 寄唐充之二十韵

**作者**: 吕本中

## 诗词内容

俗事自相促，吾生常作难。

长河已万折，险路复千盘。

坎𡒄深藏步，岑嵚穏转鞍。

谁知守樗散，略不悮泥蟠。

末学多乖谬，微躯寔控抟。

小儿成顶领，烈士吐心肝。

许下少文举，吴中无伯鸾。

直须识根柢，始是极波澜。

念此欲谁语，想公还自寛。

屡成长剑倚，得洗夜虫酸。

解后终年别，殷勤一笑欢。

已除舌本强，仍斵鼻端漫。

直节群公念，高名四海间。

相期更无事，所祝在加餐。

晚日留残雪，春雷续浅寒。

欲行殊未必，坚坐只长叹。

不厌道里远，敢辞裘褐单。

却寻三语掾，重对两蒲团。

剩欲洗胸次，先留倒笔端。

何须灞陵岸，回首望长安。

