# 食新稻

**作者**: 罗升

## 诗词内容

野人何所赠，金粟眩双目。

吾庐幸徒壁，恐受贾祸速。

熟视心始平，中有稻一斛。

开囊带风露，入釜间黄绿。

云碓明珠跳，甆椀幽兰馥。

已分先农余，不假惠伯卜。

侑以手种松，领此一岁熟。

大笑老杜陵，橡栗款空腹。

天不怜万民，何以生百谷。

所惧风雨疾，翻使风雨覆。

倘无飘泊忧，田舍有余福。

