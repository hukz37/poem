# 送叔延判官

**作者**: 曾巩

## 诗词内容

北风吹空雪花冷，平铺云涛冒峰顶。

江长水阔飞鸟绝，沙树参差动波影。

君子从戎碧油下，绿发青瞳笏袍整。

大马高车府中罢，一船沿流背丁丙。

鲂鱼胜银尊酒美，物色当前若图屏。

危帆健橹醉中去，千里奔过犹一顷。

明年随春到京国，红紫烧空折桃杏。

献书又谒蓬莱宫，新𣃁豪曹试锋颖。

况遇朝廷方急材，骥𫘧骙骙足当骋。

