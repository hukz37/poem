# 奉和滁州九咏九首 琅琊泉石篆

**作者**: 曾巩

## 诗词内容

阳冰绝艺天下称，琅琊石篆新有名。

初留泉涯俗谁顾，一日贵重繇先生。

古今书法不可数，犹有字本存于经。

我于八体未曾学，虽得此字宁能评。

高文老笔又所爱，欲叙仿佛辞非精。

笔端应驱鬼神聚，笔妙敻与阴阳争。

刻雕万象出冥昧，不见刀斧曾经营。

奇形挺若耸崖𪩘，险势直恐生风霆。

雨来莽苍龙蛟起，秋入寥泬星斗明。

先生七言载其侧，为地自与丘山平。

先生抱材置荒郡，有若此字存岩扃。

当还先生坐廊庙，悉引万事归绳衡。

遂收此字入秘府，不使日灼莓苔萦。

高材重宝不失一，唐舜汤禹宁非朋。

