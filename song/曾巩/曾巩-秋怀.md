# 秋怀

**作者**: 曾巩

## 诗词内容

天地四时谁主张，纵使群阴入风日。

日光在天已苍凉，风气吹人更憀栗。

树木惨惨颜色衰，燕雀啾啾群侣失。

我有愁轮行我肠，颠倒回环不能律。

我本孜孜学诗书，诗书与今岂同术。

智虑过人祇自雠，闻见于时未裨一。

片心皎皎事乖背，众醉冥冥势陵突。

出门榛棘不可行，终岁蒿藜尚谁恤。

远梦频迷忆故人，客被初寒卧沉疾。

将相公侯虽不为，消长穷通岂须诘。

圣贤穰穰力可攀，安能俯心为苟屈。

