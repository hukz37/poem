# 谢崔致君饷天花

**作者**: 朱弁

## 诗词内容

三年北馔饱膻荤，佳蔬颇忆南州味。

地菜方为九夏珎，天花忽从五台至。

崔侯胸中散千卷，金瓯名相传云裔。

爱山亦如谢康乐，得此携归岂容易。

应怜使馆久寂寥，分饷明明见深意。

堆槃初见瑶草瘦，鸣齿稍觉琼枝脆。

树鸡湿烂惭扣门，桑蛾青黄谩趋市。

赤城菌子立万钉，今日因君不知贵。

乖龙耳仅兔一割，沙门业巳通三丗。

偃戈息民未有术，虽复加飡只増愧。

云山去此纵不逺，口腹何容更相累。

报君此诗永为好，捧腹一笑万事置。

