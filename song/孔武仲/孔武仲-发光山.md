# 发光山

**作者**: 孔武仲

## 诗词内容

摇摇春霜草头白，冰如龙蛇当辙迹。

天开日丽非偶然，昨夜满山明月色。

忆昨北走关山中，下坂还登百千尺。

狂风虚霰何可当，破碎貂狐作巾帻。

今朝驿道千里平，而况六幕俱空明。

昔何艰险此何易，付予荣枯岂天意。

人心既好马亦骄，腾缰啮辔鸣萧萧。

我今亦复歌且谣，惠相好者同游遨。

相与驰君之乐郊，从此不嗟冲涉劳。

