# 宿天池

**作者**: 孔武仲

## 诗词内容

我思庐山游，发兴自年少。

偶来得闲侣，更欲窥众妙。

幽林穿蒙笼，青峰上崄峭。

遥看天池路，一线在岩徼。

辛勤得至此，惨寂已西照。

云池桂无根，瞪视心胆掉。

暮夜烟云昏，西岩亦登眺。

圣灯稍稍出，弄影何窈窕。

一枝分百点，变态不可料。

须臾归寂灭，何处观朕兆。

僧房得栖宿，爽气冰毛窍。

翻然亦兴尽，却恨归途窎。

缅懐道隆师，确不奉明诏。

似与山间石，殷勤论久要。

我今来时迫，心灰真可笑。

明朝指绣谷，裹足登凉轿。

揩却壁上名，恐为高人笑。

