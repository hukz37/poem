# 送林子中知成都

**作者**: 孔武仲

## 诗词内容

鞍马覆山黑，旌旗垂野红。

问远谁当行，太守临蜀中。

太守时之豪，学博文章工。

人事未称遂，﨑岖已巴东。

公年方六十，皎皎头如童。

不服何首乌，自有夜气充。

丹田芙蕖开，余光发形容。

推此见治民，亦与治身同。

以静镇浮躁，以仁苏疲癃。

一夫无向隅，四野常年丰。

间出作遨头，伐击鼓与钟。

远民生爱敬，有古循吏风。

岂止招学徒，区区继文翁。

