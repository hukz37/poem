# 故县作

**作者**: 孔武仲

## 诗词内容

促促远行役，劳劳群仆夫。

上漂以霖雨，下溅以泥涂。

寒入骨胫裂，润兼巾裳污。

行路何其难，我马亦已瘏。

逢人问前舍，指点山墙孤。

投得数闲屋，惨寂日已晡。

横流正浩荡，惊飇尚号呼。

篝火就空室，排入如燕雏。

投醪不及均，自酌以为娱。

箕踞不尔责，但愿僵者苏。

亦有蕲春酒，汩汩倾浅壶。

