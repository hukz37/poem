# 磁湖安流亭

**作者**: 孔武仲

## 诗词内容

怪石倚洪流，朱栏截荒磴。

来窥空旷野，喜值波澜定。

涵虚无边里，见底皆渌净。

磁湖万家会，华阁相辉映。

双峰引西洑，控帯浮郭盛。

乃知一聚落，富庶亦有命。

铁冶今久贫，豪右盖已病。

忆初缔造人，有力如卓郑。

瑰材照密石，歳久尚鲜莹。

俛仰正忘归，白日动明镜。

风顺当进帆，徘徊寄孤咏。

