# 刍车吟

**作者**: 孔武仲

## 诗词内容

京师患无马，有马患乏刍。

长鞭随牛牛引车，三冬以来要贮积，十倍之价在须臾。

都城之物不便美，枯笋宿菜供庖厨。

况此锉秣岂能足，杂以豌豆调陈麸。

却思当年在江湖，绿阴冉冉如云敷，百马嘶龁皆自如。

安知入市比金玉，风物陡逐山川殊。

马饥且瘠不足怪，壮士犹有釜生鱼。

