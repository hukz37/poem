# 寄题徐亭

**作者**: 孔武仲

## 诗词内容

清晨读君碑，如到徐亭下。

灵境犹缥缈，仙风已潇洒。

亭虽人为之，洞是天开者。

化工不自了，待子辟蓁野。

徐君神骨不埃尘，疏眉秀目方青春。

穷追屡束冦贼手，幽讨却作烟霞人。

当年远祖尝浮海，采药仙山竟何在。

君今复探山中奇，潭潭六室世未知。

呜呼安得此亭此洞在吾乡，庐岳自此増辉光。

