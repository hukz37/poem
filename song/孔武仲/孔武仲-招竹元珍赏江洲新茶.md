# 招竹元珍赏江洲新茶

**作者**: 孔武仲

## 诗词内容

我生世味薄，所好唯真茶。

江南隔浮云，庐岳望苦賖。

煎烹逐风土，白水和脂麻。

有客自远至，开缄得新芽。

乍见真邂逅，失喜成讙哗。

掬视未及饮，清香破昏邪。

堂堂京邑雄，万货来天涯。

念此至灵草，﨑岖亦随车。

小磨元自携，莹白无纎瑕。

玉尘渐委积，鹰嘴犹交加。

汲泉方污埃，上以密叶遮。

蟹眼已鸣沸，君来何晚耶。

相呼共一啜，如到神仙家。

烦襟得浣濯，两目袪昏花。

闲居无他乐，赖有此趣佳。

煌煌金张门，酒肉争豪奢。

冷淡不辄饮，千金赏筝琶。

一醒又五斗，颜角如烘霞。

蔗浆爽肺肝，金椀嗽齿牙。

坐觇吾曹癖，往往笑以嗟。

人生乐不同，未用相矜夸。

吟罢腹饥吼，空庭噪昏鸦。

