# 白砂驿作

**作者**: 孔武仲

## 诗词内容

浮云纷纷鏁太清，骤雨肃肃飞中庭。

冰虀脱粟冷彻骨，欲语寂然谁和譍。

辞家十日心甚壮，今日始觉愁肠幷。

仆夫聚首亦不乐，泥深滩密尤难行。

长途何意此艰险，彼苍其谁司晦明。

闭门篝灯夜未久，试遶前楹望星斗。

顽阴稍避避青冥，白月飞光临户牖。

推移变态俄顷间，坐使惨寂成欢颜。

群奴喧喧亦相语，明日快马临关山。

阴亦不可知，晴亦不可必。

尔曹稳眠莫匆匆，清明更待东方白。

