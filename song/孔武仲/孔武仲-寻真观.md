# 寻真观

**作者**: 孔武仲

## 诗词内容

武皇车驾东南出，访道求仙希万一。

屏风九叠云物清，意恐神仙藏此室。

羽章之馆缔构新，坛场夜夜祈星辰。

蓬莱缥缈不可到，桥山一闭逾千春。

咏真之天在旁侧，白昼潭心飞霹雳。

田收歳美龙亦闲，唯有济瀹照空碧。

谁道寻真是女郎，朝飡松桂夜焚香。

明眸绿髩今何在，意已霞衣侍玉皇。

