# 西堂假山

**作者**: 孔武仲

## 诗词内容

范蠡不归吴，鲁连东泛海。

当其纵目时，长有青山在。

我今囚一官，宅舍不容改。

尘嚣日侵陵，视听乏爽垲。

天机能几何，与物相葅醢。

当求景物净，以涤身心凂。

县南山不远，溪口石可采。

叠累亦成形，依稀聊自绐。

寒余洞泉脉，绿帯天边蔼。

翠壁渐孱颜，奇峰何{山畾}嵬。

乔林相隐映，亭院生光彩。

笑揖浮丘翁，霓旌如可待。

区区浃时力，直欲凌真宰。

稍全仁者乐，未恤儿軰骇。

又动江南思，匡庐田已买。

