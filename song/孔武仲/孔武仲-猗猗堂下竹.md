# 猗猗堂下竹

**作者**: 孔武仲

## 诗词内容

猗猗堂下竹，我来初萌芽。

生意甚蹇薄，才能出泥沙。

狂霖一夕作，霹雳连轰车。

回首未几日，其成何速耶。

修然数尺高，秀色蔚以佳。

余阴过盆池，喜跃见鱼鲑。

乃知地道敏，不待歳月賖。

念彼远游子，聨翩入京华。

势利勇奔趋，被服争豪奢。

外虽逐喜好，顾盼相陵夸。

中乃昏智识，有损无増加。

曾竹之不如，徒比草木花。

经风已簸落，枯槁良可嗟。

而我方涉世，浩渺无津涯。

因竹亦自悟，慨歌窗日斜。

