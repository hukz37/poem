# 琼花画轴

**作者**: 孔武仲

## 诗词内容

我欲游广陵，江湖浩难涉。

喜有琼花枝，相随在巾箧。

北人初不识，谓是玉蝴蝶。

天妃绝世艳，乃以方妓妾。

古祠惟一株，他种不欲接。

春风乱百草，红紫鬭纷煜。

皓然姑射姿，岂少朱粉颊。

鐡干已峥嵘，云朵正稠叠。

书林日清闲，万虑坐收摄。

悠然对妙笔，颇与幽兴惬。

仿佛未易得，吟思舌徒嗫。

