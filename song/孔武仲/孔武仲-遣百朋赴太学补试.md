# 遣百朋赴太学补试

**作者**: 孔武仲

## 诗词内容

冉冉浪相逐，江湖今十年。

念使从远学，家贫乏鞍韀。

一官来京都，环堵当西阡。

学省咫尺近，仿佛闻诵弦。

暂当辞家庭，裘马去翩翩。

英豪多出此，切琢期勉旃。

昔我远方来，算里近五千。

清灯耿残月，积雪堆穷年。

对经必敛衽，求师欣执鞭。

绚藻颇不乏，屡贡多士先。

所愿克堂构，使我安食眠。

尔祖最尔爱，置膝自抚怜。

追恨不及见，泪下如涌泉。

