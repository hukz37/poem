# 续百忧集行

**作者**: 吴则礼

## 诗词内容

少陵昨者百忧集，但言儿啼四壁空。

覉臣即今百忧集，永痛母氏崩心胸。

畴昔罪臣投荆州，板舆惴惴那得留。

老人端已怕劳事，况乃离别酸鼻头。

荆州破屋冷似铁，眼边种种那堪说。

缚竹为瓦安得完，往往稀间过霜雪。

母氏癯然由暑热，喘卧十日遽死诀。

至斯极矣其予乎，毎辄念此骨欲折。

九重陛下仁如天，逢赦却上沙市船。

饱闻荆江西江恶，举家性命实可怜。

余生休论饭不足，今费君王岳祠禄。

母氏弃我如许时，殊方只有看云哭。

贺公吴语慎莫嫌，渠自山阴一茅屋。

痩妻稚子姑团栾，此叟堆灰未穷独。

