# 知府毛公显谟以诗宠还书轴谨次严韵以叙拳拳服膺之万一

**作者**: 吴则礼

## 诗词内容

天边叠𪩘云涛外，南人启齿北人怪。

给事笔力鼎可扛，九鼎初如一毛细。

曲肱左省清梦余，长江拍拍天一隅。

后车聊载高阳徒，行复持被承明庐。

即今司业谁姓苏，还能办人酒钱无。

生憎枯槁屈大夫，金盘鲙缕日可须。

公也慎莫言归欤，美姿要作凌烟图。

