# 向赵圣源请赋云壑诗会余东去西来匆匆不暇今追寄之

**作者**: 吴则礼

## 诗词内容

王孙我辈人，著身一云壑。

五斗炊官仓，糟丘初不恶。

天公亦好奇，与着寻山屫。

大笑杜陵翁，不嗔驴失脚。

一来看都梁，几见胡雁泊。

我昔边头归，淮南秋水落。

白鱼能许肥，宿昔鲙叶薄。

枨香已思侬，吴虀真可作。

谁言会面初，晤语如有昨。

丹青可尽年，此事要商略。

