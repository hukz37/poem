# 送曾公善赴定武

**作者**: 吴则礼

## 诗词内容

关河落落孤鸿飞，燕然山南霜草齐。

边笳戍角自悲壮，千里不闻边马嘶。

刁斗夜急虎帐静，皎皎陇月临牙旗。

辕门柳色压毳幕，铁甲十万真熊罴。

少年公子身许国，请佐帷幄辞龙墀。

屯云渐对白玉斝，密雪欲犯黄金羁。

晚风萧萧近昜水，想见怀古当倾曦。

连城笙镛断羽檄，往往横槊多新诗。

双轮稍蹉隔前坂，转眄各在天一涯。

吴钩锦帯岂足赠，寄声但有长相思。

