# 观贾表之猎

**作者**: 吴则礼

## 诗词内容

轩轩大鹰脑，落落饥鹘拳。

忽张六翮去，势拉淮南天。

贾侯实老俊，文字初着鞭。

平生坐高飞，孤吟饯流年。

收身事鞍马，未爱冕有蝉。

归来对名妾，含笑脱两鞬。

能复饭斗米，白眼捉彘肩。

玩世今种种，掉头羞乞怜。

侬也饱忧患，惯视跕跕鸢。

浇寒一杯足，撑肠谢三鳣。

惟乐不可过，快臂乌号还。

径横铁如意，露顶催烹鲜。

