# 次公采赠太希先密云团韵

**作者**: 吴则礼

## 诗词内容

道人祝融𪨗，胡为堕南州。

都无作相但粥饭，平生衲被姑蒙头。

曾郎手中大圆镜，朵颐赠之非暗投。

快烧铜缾作蟹眼，铸成八载心如抽。

吾行踽踽饱阅世，葵苋独与衲子游。

君来适逢小摇落，水天拍拍团沧州。

唤醒北固龛底梦，拟披袈裟上扁舟。

且浇玉川七椀句，仍洗船子三寸钩。

摩挲正焙连城璧，少林老僧初不识。

他时一笑示灵源，五百比丘端失色。

幽丛鲜鲜凉雨余，亦有黄花净供无。

知渠肉团久炯炯，玷翳浑灭如大珠。

