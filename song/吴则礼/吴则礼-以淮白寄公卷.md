# 以淮白寄公卷

**作者**: 吴则礼

## 诗词内容

淮鱼泼泼初饱霜，赪尾宁数河之鲂。

即今谁独可寄似，风味高彻惟曾郎。

曾郎结髪傍辇毂，黄羊旧厌官厨肉。

藜藿奚为便作魔，九年雷绕羁臣腹。

羁臣曩者仆射儿，裘马讵省论轻肥。

诗书堆床四壁立，畴昔裋褐操鉏犁。

侬亦大是穷相人，小黠不足痴无伦。

江南江北白月底，簸弄扁舟天不嗔。

正须晚菘冒香枨，余生要此一釜羮。

别来曷如姑问讯，看取老子终骑鲸。

