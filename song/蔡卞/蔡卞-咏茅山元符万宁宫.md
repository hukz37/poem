# 咏茅山元符万宁宫

**作者**: 蔡卞

## 诗词内容

猗嗟三茅，得自初成。

气合于无，与形俱升。

孰希其风，必静必清。

寥寥久哉，迺发先生。

帝用尊之，载召来廷。

迺亲其人，燕见妙语。

迺锡命书，迨其俦侣。

因其故庐，启此新宇。

像图仙真，上肖帝所。

神笔榜之，龙凤轩翥。

天锡皇帝，聪明孝友。

抱一用中，以绥九有。

遐迩率从，尊道熙功。

有欲求之，与在斯宫。

作为好歌，以诏无穷。

