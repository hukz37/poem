# 代人上郑相生日三首 寿星

**作者**: 张纲

## 诗词内容

瑞雾祥烟满绛霄，诏开黄阁宴生朝。

钧天合奏御香满，百辟紫宸初散朝。

流花宝爵传宣劝，欢声自逐和风转。

四方争献寿星图，祝公千岁身长健。

画手丹青妙入神，煌煌列宿能写真。

貂冠玉带画中见，便是凌烟阁上人。

伟哉风骨神仙裔，主张寿禄来尘世。

不须更占南极星，看取老人朝玉帝。

