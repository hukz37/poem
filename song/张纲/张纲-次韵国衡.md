# 次韵国衡

**作者**: 张纲

## 诗词内容

古寺凭崇冈，苍烟荫乔木。

欹斜屋鳞比，缭绕墙带束。

何人辟层轩，延客寄遐瞩。

醉赏菊坡下，客意岂在菊。

念昔居此地，名世尽儒服。

师旷贤多知，苍史圣重目。

台成竟谁游，事去不容跼。

梁王髙帝孙，名字亦不辱。

当时盛歌舞，肯使后人逐。

陈迹今故存，新池为谁绿。

感叹世上事，反复如转烛。

请君听锺鱼，尚想吹紫玉。

