# 送赵承之出守邓州

**作者**: 张纲

## 诗词内容

蓬莱宫中老仙伯，一首诗堪万人敌。

胡不佩剑趋明光，要试南阳二千石。

南阳异时名帝乡，蘘山菊水秋风香。

民歌召杜向千载，至今遗俗皆农桑。

使君此去殊不恶，坐啸风流有余乐。

堂前画烛照红妆，席上枯棋响飞雹。

行看玺书下赤墀，旌旗夹道生光辉。

应念斯文要羽翼，归来九万翔天池。

