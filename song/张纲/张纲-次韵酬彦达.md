# 次韵酬彦达

**作者**: 张纲

## 诗词内容

浮荣过眼风脱叶，鸳行无复清梦接。

柴门昼闭雀可罗，寒日晖晖弄疏樾。

已种芳兰滋九畹，更遣胎仙舞三叠。

李侯壮志亦可人，举目万里欲横绝。

醉眼时看石棱紫，吟鬓半作霜棘折。

方今圣主躬俭勤，奏赋不须夸羽猎。

中兴盛事要磨崖，老于文字谁逾结。

愿君勉力上扶摇，渺渺云海出飞楫。

莫随铩翮卧穷巷，漫学啼螀吊寒月。

