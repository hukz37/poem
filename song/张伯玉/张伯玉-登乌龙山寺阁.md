# 登乌龙山寺阁

**作者**: 张伯玉

## 诗词内容

桐川本无尘，况此幽阁迥。

万木含秋声，一轩与天浄。

前峰翠分滴，后谷语相应。

槛下江云归，檐前古雪凝。

岩僧对游客，湛若寒冰莹。

百虑缘心空，独饭随疏磬。

嗟余本林壑，谬与世纷竞。

一作市朝人，几伤麋鹿性。

旧山别来久，萝蔓锁幽径。

长恐客沈深，未得归期定。

息中来此境，时觉襟韵胜。

犹愧招隠心，联为小山咏。

