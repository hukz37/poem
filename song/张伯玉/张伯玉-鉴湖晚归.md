# 鉴湖晚归

**作者**: 张伯玉

## 诗词内容

会稽太守无事时，缓带长作渔樵嬉。

大航平榻引宾从，谈笑晚从湖上归。

湖边居人望簇簇，湖岸花木情依依。

环峰晻霭天四垂，渌水荡漾双红旗。

城头叠角已平西，船上樽酒含余辉。

冷风徐引江鹄飞，白云回首清猿啼。

渔讴菱棹烟火微，使人却厌千骑随。

归来楼阁上灯后，时觉天风清满衣。

