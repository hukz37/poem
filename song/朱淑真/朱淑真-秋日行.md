# 秋日行

**作者**: 朱淑真

## 诗词内容

萧瑟西风起何处，庭前叶叶惊梧树。

万物收成天地肃，田家芋栗初登圃。

杳杳高穹片水清，一点秋雕翥云路。

凄凄空旷雨初晴，凉飇动地收残暑。

高楼玉笛应清商，天外数声新雁度。

园林草木半含黄，篱菊黄金花正吐。

池上枯杨噪晚蝉，愁莲蔌蔌啼残露。

可怜秋色与春风，几度荣枯新复故。

