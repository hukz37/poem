# 送怀秀禅者

**作者**: 释重显

## 诗词内容

麻衣草座思灵彻，一食安闲更无别。

儵忽迁流数百年，杳杳谁来继其绝。

吾兮亦是疏慵辈，冷淡身心存慷恺。

偶续灵峰照夜灯，邃泛鐡船下沧海。

深嗟知困不知休，奔驰骇浪空淹留。

纵得长鳌拟何待，堪白头时好白头。

因观坏衲秀禅客，清苦如冰复如蘗。

别我携筇步大方，为叶为花恣披折。

伏枕寥寥情意阑，率写狂歌赠行色。

