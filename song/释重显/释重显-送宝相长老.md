# 送宝相长老

**作者**: 释重显

## 诗词内容

奥域灵区存物外，独标台岭为绝槩。

掩胜潜奇列作屏，堆青写碧深如黛。

彤霞暖影生岩壁，香桂茂阴笼藓石。

赤松子也浪虚闲，白道猷兮太轻掷。

曹溪有叟归其中，风从虎兮云从龙。

乘兴正值二三月，坐断还依千万峰。

花飞飞，日迟迟，清飚{风弗}{风弗}吹无时。

玲珑八面自回合，峭峻一方谁敢窥。

窥来须得乾坤眼，照古腾今谓非间。

若能此去副全提，开发人天有何限。

