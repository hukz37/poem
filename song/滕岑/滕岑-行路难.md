# 行路难

**作者**: 滕岑

## 诗词内容

行路难，东南地倾水弥漫。

三江五湖沧海宽，鱼龙出没肆神奸。

万斛不劳一蹴翻，江水有潮溪有滩。

钱塘潮头平越山，乘潮寄命呼吸间。

上滩篙挽寸步悭，下滩小跌沦奔湍。

我行河道差若安，亡奈众堰为阻艰。

两牛力尽费跻攀，咫尺犹如限重关。

行路难，西南之险更莫言。

一山至有百八盘，猿猱欲上愁复还。

汝如惮行要登船，恐汝胆落𣸣淖旋。

此去投北经中原，昆仑万里倾浊澜。

一吞数舟岁常然，舟楫么么吁难全。

陆行崤函车不前，况复羊肠万屈蟠。

其余禹历诸山川，深入无底高{扌致}天。

行路难，有如此，不如闭门且隠几。

门前有地平如砥，无忧那忧勃堆起。

