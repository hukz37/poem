# 陈云岫爱骑馿

**作者**: 真山民

## 诗词内容

君不学少陵骑馿金华春，一生旅食长悲辛。

又不学浪仙骑馿长安市，凄凉落叶秋风里。

却学雪中骑馿孟浩然，冷湿银镫敲吟鞭。

梅花溪上日来往，身迹懒散人中仙。

有时清霜松下路，松风萧萧馿耳竖。

据鞍傲兀四无人，牧子骑牛相尔汝。

劝君但骑馿，行路稳，姑徐徐。

九折畏途鞭快马，年来曾覆几人车。

