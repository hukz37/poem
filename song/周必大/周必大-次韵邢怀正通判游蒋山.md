# 次韵邢怀正通判游蒋山

**作者**: 周必大

## 诗词内容

仙人薄蓬莱，乘槎度河浒。

旧观桑田变，今访锺山古。

驾言出东门，恍若之帝所。

朝曦霁青霜，枫叶落红雨。

亭亭望浮图，隠隠插天宇。

坡垂北溟鳌，石卧南山虎。

遥闻饭后锺，绝胜紞如鼓。

恭惟布金地，草木谁敢侮。

孤芳破冰雪，喜见梅萼吐。

同游皆大雅，缁素竞先睹。

巾车似元亮，漱石杂孙楚。

相将挹灵泉，何用照牛渚。

西方化人国，未觉道修阻。

法筵盛龙象，一一会心侣。

茗碗散午梦，蒲团便软语。

悬知雨花社，重辩风幡舞。

相投甚针芥，味道真酪乳。

从来草堂灵，俗驾回吾祖。

况如云仍辈，么么那复数。

后车倘许随，未羡黄金坞。

