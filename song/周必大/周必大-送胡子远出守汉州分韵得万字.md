# 送胡子远出守汉州分韵得万字

**作者**: 周必大

## 诗词内容

三釜贵及亲，万户岂吾愿。

君今二千石，荣禄尚何论。

而况蜀汉间，相望两宿顿。

鹿轓从版舆，鸠杖杂戟𨱔。

斑衣父老夸，昼锦士夫劝。

遥知四境内，和气销愁恨。

却应念主恩，未遽忘一饭。

试于温凊余，款款话缱绻。

仍谈西湖胜，幸及老人健。

相将下三峡，看复抟九万。

