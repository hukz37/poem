# 春日书怀

**作者**: 潘大临

## 诗词内容

舟楫凌漳水，风涛接蠡湖。

龙媒成跬步，骊颔脱微躯。

乐土供游戏，深文苦絷拘。

胸中虽磈磊，墙外或歌呼。

老去嵇康懒，归来宁子愚。

千锺真臭腐，十亩借膏腴。

春雨何曾密，园花竟自都。

小桥藏细柳，方沼出新蒲。

酒熟拈巾漉，经传带雨锄。

行盘随所有，坐客几时无。

日转淮阴暮，门通鸟迳迂。

仰头看哺鷇，引手亦将雏。

抚事盆缫茧，劳生户转枢。

形骸浮大块，毛发燎红炉。

借问青宫犊，何如浊水凫。

士衡甘食酪，张翰合思鲈。

世论几胶柱，人心尽好竽。

屠龙非至计，射雉屈良图。

借箸方隆汉，推枰已灭吴。

从渠画麟阁，吾自著潜夫。

