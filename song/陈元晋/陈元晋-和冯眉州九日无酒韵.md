# 和冯眉州九日无酒韵

**作者**: 陈元晋

## 诗词内容

蜀日曀曀风凄凄，有美人兮愁楚羁。

白衣不来负佳节，士穷使我增歔欷。

锦鞯屡踏秦关月，宝刀尚染健儿血。

寻思往事玩浮云，目送孤鸿互明灭。

醉乡广大无何有，无事唯当学犀首。

不应来吊独醒魂，却嫌闲却持螯手。

吾侪臭味草木同，但须多植寒花丛。

遇花开时即重九，天岂教人樽屡空。

