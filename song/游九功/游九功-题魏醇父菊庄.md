# 题魏醇父菊庄

**作者**: 游九功

## 诗词内容

东篱采采人归来，长歌三嗔书生老。

子方青春志紫霄，种菊幽探计何早。

一枝可爱况千丛，想应苦吟被花恼。

西风浩然天池秋，白露霏空下百草。

此时此花抱幽贞，宁衒世间颜色好。

日斜寒照萼明韡，霜轻浄澈香远到。

淡焉见谓山泽癯，渊乎我爱其似道。

荒畦野迳尤惬性，何似移根伴枯槁。

虽知晚节亦何用，为制颓龄聊自保。

