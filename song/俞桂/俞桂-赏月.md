# 赏月

**作者**: 俞桂

## 诗词内容

天浄无一云，地浄无一尘。

十六月圆满，皎皎白玉轮。

古今同此月，照破世间人。

夜久方浴出，露坐风满襟。

清影入窗户，聊足尉我心。

所欠一樽酒，所乏一张琴。

如此好月色，惜乎在海滨。

痴儿官事了，空自疲精神。

不得赏新月，酬酢相与频。

今宵诗兴动，狂吟渔溪民。

独对犹复尔，况逢亲共宾。

