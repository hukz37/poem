# 读司马季主传赠何山人

**作者**: 梅尧臣

## 诗词内容

长安新雨后，九陌少行人。

同舆有宋贾，游市怀隠沦。

日闻古贤哲，必与医卜邻。

来过季主室，再拜语逡巡。

矍然悟辞貌，何为居埃尘。

捧腹乃大笑，吾道非尔臻。

骥惭罢馿驷，凤岂燕雀亲。

筮占聊助上，功利傥及民。

大夫与博士，登车若丧神。

今我见何遁，始验太史真。

顺性诲善恶，不离义与仁。

言孝谕为子，言忠谕为臣。

又得蜀严比，宁将日者均。

京都盛龟䇲，坐肆如鱼鳞。

噤口不正言，唯能辨冬春。

鸿冥复何慕，安得鸡鹜驯。

