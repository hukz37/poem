# 送宣州签判马屯田兼寄知州邵司勋

**作者**: 梅尧臣

## 诗词内容

寒溪翠拖碧玉带，苍山晴卧蜕骨龙。

水边苦竹抽肥笋，石上老蕨拳紫茸。

泊船系缆宿明镜，昭亭庙古攒瘦松。

阴风雨电潭心起，云遮北岭如墨浓。

田秧浸绿白鹭立，内史出喜嘉宾从。

昔时谢公来赛神，兰肴作椒金作锺。

联诗姓何名已失，板蠹粉落虫鸟踪。

我乡复传召南化，磨镂黑石君亦逢。

