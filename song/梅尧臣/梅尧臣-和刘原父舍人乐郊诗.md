# 和刘原父舍人乐郊诗

**作者**: 梅尧臣

## 诗词内容

太守东平来，固殊阮步兵。

步兵醉乘馿，太守整佩缨。

事物既已遗，驾车出东城。

园荒久不治，道路生棘荆。

地僻人马入，草间狐兔惊。

旧池堙犹窊，遗址岿不平。

窊者使之濬，岿者使之营。

博野高榭起，陈渔危台成。

榭前东山秀，台下卢泉清。

傍坞梧竹暗，翳水芹藻并。

渠渠有深堂，燕宾飞玉觥。

芍药广陵美，谑赠郑女情。

公子莫言归，古人未以轻。

欲知学山简，倒载去欹倾。

