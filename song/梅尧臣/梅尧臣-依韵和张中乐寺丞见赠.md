# 依韵和张中乐寺丞见赠

**作者**: 梅尧臣

## 诗词内容

朝车走辚辚，暮车走{车录}{车录}。

黄埃蔽车轮，赤日烁车屋。

靡论远与近，安问疏与熟。

贤愚各有求，往返相磨毂。

我马不出门，我迹亦以跼。

心慕中乐贤，道义闻且宿。

其言清而新，其貌古不俗。

书可到二王，辩可折五鹿。

往见未为劳，定交然后笃。

惠诗何劲敏，对敌射铜镞。

穿杨有旧手，惊雀无全目。

强酬非所当，宜将弓矢速。

