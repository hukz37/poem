# 次韵和刘原甫紫微过予饮酒

**作者**: 梅尧臣

## 诗词内容

所居汴水近，未有鼓吹蛙。

昨日春雨晴，车骑临我家。

我家苦僻远，庭下无泥沙。

为撇瓮面醅，为煎鹰爪茶。

乳羹芼紫莼，蜜果饤干瓜。

与我相对饮，但恨诸友遐。

笑语虽同昔，放浪不少加。

忽观壁间字，坐叹目昏花。

公壮尚若此，我老死岂赊。

门前卖桃李，呼买婀娜华。

东檐大槐树，上有鸟雀哗。

恃旧无猜嫌，醉弁已倾斜。

将去还见规，礼数何检差。

后从江韩来，褫带欢莫涯。

