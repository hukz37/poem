# 邺中行

**作者**: 梅尧臣

## 诗词内容

武帝初起铜雀台，丕又建阁延七子。

日日台上群乌饥，峨峨七子宴且喜。

是时阁严人不通，虽有层梯谁可履。

公干才俊或欺事，平视美人曾不起。

五官褊急犹且容，意使忿怒如有鬼。

自兹不得为故人，输作左校滨于死。

其余数子安可存，纷然射去如流矢。

鸟乌声乐台转高，各自毕逋夸疐尾。

而今抚卷迹已陈，唯有漳河旧流水。

