# 宋次道家摘宝相花归清平里

**作者**: 梅尧臣

## 诗词内容

往岁见此花开迟，手撷群芳因醉嗅。

今来须约烂漫看，及过风雨又已后。

主人为我特殷勤，架底深深掇孤秀。

密枝阴蔓不争开，薄红细叶尖相鬭。

先时已落已扫除，最晚堪怜子所厚。

呼童归遗不可缓，金盘付与急奔骤。

暮还已见映雪髻，初拈尚觉香在袖。

官桥夜市正沽酒，沽酒共赏莫待昼。

