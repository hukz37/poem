# 次韵和原甫陪永叔景仁圣徒饮余家题庭中枯菊之什

**作者**: 梅尧臣

## 诗词内容

九月车马过，我庭黄菊鲜。

重来逾七旬，枯萼无复妍。

自非凌霜操，枝叶徒相连。

衰败未忍去，根荄尚翘然。

不意憔悴丛，犹为君子怜。

固值时节晚，岂恨地势偏。

直如木上萝，缘蔓欲到天。

一朝风雪厉，零落向暮年。

至此事乃等，高低复何言。

公休夸松柏，彭祖与颜渊。

各不相健羡，焉能论柔坚。

愿公时饮酒，周孔今下泉。

