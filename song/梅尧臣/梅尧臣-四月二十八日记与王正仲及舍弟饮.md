# 四月二十八日记与王正仲及舍弟饮

**作者**: 梅尧臣

## 诗词内容

孟夏景苦长，与子舟中饮。

酒行三四巡，病呕聊就寝。

仲氏又发霍，洞下忽焉甚。

汤剂不能胜，闷绝口已噤。

我呕虽未平，惊走岂遑枕。

叫号使呼医，子怪亦莫谂。

遽白何至斯，葛巾推小品。

且尤食物间，膻腥失调饪。

所饷惟猪鸡，况此乏箘蕈。

以子独无恙，未必因滑沈。

稍觉阳脉回，栗肤犹瘆瘆。

傥其遂不起，孰肯谓素禀。

吾乡千里遥，幸免成贝锦。

