# 莫登楼

**作者**: 梅尧臣

## 诗词内容

莫登楼，脚力虽健劳双眸，下见纷纷马与牛。

马矜鞍辔牛服辀，露台歌吹声不休。

腰鼓百面红臂褠，先打六幺后梁州。

棚帘夹道多夭柔，鲜衣壮仆狞髭虬。

宝挝呵叱倚王侯，夸妍鬭艳目已偷。

天寒酒醺谁尔侜，倚楹心往形独留，有此光景无能游。

粉署深沉空翠帱，青绫被冷风飕飕。

怀抱既如此，何须望楼头。

