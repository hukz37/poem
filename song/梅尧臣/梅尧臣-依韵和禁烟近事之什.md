# 依韵和禁烟近事之什

**作者**: 梅尧臣

## 诗词内容

狂风暴雨已频过，近水棠梨著未多。

窈窕踏歌相把袂，轻浮赌胜各飞堶。

闲牵白日游丝飏，细蓦黄金舞带拖。

小苑芳菲花鬭蕊，华堂嘲哳燕争窠。

西州骏马头如剥，南国佳人颈似瑳。

结客追随倾画榼，分朋游乐藉青莎。

秋千竞打遗钿翠，芍药将开翦缬罗。

我病乞求新火炙，无心更听竹枝歌。

