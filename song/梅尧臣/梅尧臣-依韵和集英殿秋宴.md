# 依韵和集英殿秋宴

**作者**: 梅尧臣

## 诗词内容

殿幄陈金石，宫梧集凤凰。

侍臣严虎帐，法衮被龙章。

九谷初登稔，群黎共乐康。

宴盘犀作镇，舞缀锦成行。

玉椀盛冰滑，纱笼奏馔凉。

庑深容小语，槐密漏微阳。

庭立卫兼霍，坐尊萧与张。

清尘汲瑶井，泛宇蔼天香。

兽跃缘橦地，旗开踏鞠场。

楼传红帻唱，帘隠内家妆。

鸱攫曾无弹，蜂来悮有芳。

门傍铜铸马，帝所翠为觞。

万国趋王会，诸公佩水苍。

螭头左史笔，陛楯半更郎。

雅着明时乐，需言盛德光。

添花慕平一，赐菊异元常。

身已陪多士，心宁愧下乡。

薄才何所补，歌咏播殊疆。

