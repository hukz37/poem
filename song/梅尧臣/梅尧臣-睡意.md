# 睡意

**作者**: 梅尧臣

## 诗词内容

少时好睡常不足，上事亲尊日拘束。

夜吟朝诵无暂休，目胔生疮臂消肉。

今逾四十无所闻，又况丧妻仍独宿。

虚堂浄扫焚清香，安寝都忘世间欲。

花时啼鸟不妨喧，清暑北窗聊避燠。

叶落夜雨声满阶，雪下晓寒低压屋。

四时自得兴味佳，岂必锵金与鸣玉。

万事易厌此不厌，真可养恬无夭促。

且梦庄周化蝴蝶，焉顾仲尼讥朽木。

人事几不如梦中，休用区区走荣禄。

