# 次韵和永叔夜闻风声有感

**作者**: 梅尧臣

## 诗词内容

月落夜正黑，风起庭槐端。

窗间星动摇，枕上人寤叹。

所叹吹阴云，苦热弥不欢。

当其气莫出，曷若无衣寒。

虚堂卧竹簟，汗体如露漙。

驱蚊𦶟蒿艾，宁复袭芝兰。

煎灼一如此，衰枯谁可完。

消磨任寒暑，安有不死丹。

三伏已过二，炎赫应渐残。

试看蜣螂虫，辛勤方转丸。

焉得从钓舟，逆上严子湍。

此事人所易，谢荣为独难。

谁顾万古名，黑石持镌刊。

风声不用撼，床头闲素纨。

