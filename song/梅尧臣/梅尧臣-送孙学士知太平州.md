# 送孙学士知太平州

**作者**: 梅尧臣

## 诗词内容

慈姥山上瘦龙孙，堪为笙箫奉玉樽。

使君来教后堂乐，江云江月能迎门。

门外青山谢家宅，当时池馆无复存。

乃知取欢须及早，富贵只是乘华轩。

我逾五十作委吏，尘土汨汨嗟驰奔。

有吹亦如卖饧者，安得凤凰下昆仑。

君今虽不苦称意，尚驱文弩彯朱幡。

严助昔除二千石，久劳侍从诚为烦。

