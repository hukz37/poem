# 昭亭山

**作者**: 梅尧臣

## 诗词内容

曰山何必高，要在出云雨。

昭亭非峻峰，雄雄若蹲虎。

旱岁一来祠，霈然随沥酤。

有草牧尔牛，有薪资尔斧。

有溪出其阴，有潭在其坞。

兽则獾与貉，鱼则鲂与𫚈。

山雏水羽声，下上相杂伍。

呼名如谦恭，号叫若怒侮。

崖竹或节疏，岭松或复腐。

巨蜂结层房，养子窟深土。

何事山中人，采以为市贾。

其容固已多，其忍吾未取。

