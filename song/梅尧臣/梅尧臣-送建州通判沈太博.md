# 送建州通判沈太博

**作者**: 梅尧臣

## 诗词内容

昔闻醉翁吟，是沈夫子所作。

今听醉翁吟，是沈夫子所弹。

声如冰凘下石滩，嚼啮碎玉遶齿寒。

四坐整衣容色端，醉翁虽醉无慢官。

其音正以乐，其俗便且安，何害酩酊颜渥丹。

沈夫子，邂逅相遇必已欢。

玉琴能写人肺肝，人所为难君不难。

平明解船建谿去，轻赍快意不长湍。

谿东白茗象月团，来奉至尊龙屈盘。

余为带銙与脔片，散在六合云漫漫。

况君五脏清如水，宜饮沆瀣采木栏。

更留瓦砚赠我看，邺宫鸳鸯谁刻剜。

