# 张圣民学士出御书并法帖共阅之

**作者**: 梅尧臣

## 诗词内容

冰胶楚舸岁将穷，广陵别乘怜老翁。

殷勤来邀强一往，虚堂肴酒罗甘丰。

我病胃寒不下咽，匕箸谩举叨席中。

主人欲客心意欢，出以飞帛腾龙鸾。

刑政二字布楷法，古今书帖未足观。

坐间杜子好弄笔，诋讥前辈无全完。

一见宝踪天下妙，稽首赞仰舌吻干。

如此别识已太险，我不颂咏还应难。

