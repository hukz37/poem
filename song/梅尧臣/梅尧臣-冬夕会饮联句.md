# 冬夕会饮联句

**作者**: 梅尧臣

## 诗词内容

与君数夜饮，唯恐酒盏空。

今我苦欲浅，语志难此同。

陈编侑欢适，间谑何魁雄。

婢子寒且倦，主人哦不穷。

灯青屡结花，煎响时鸣虫。

穴鼠暗出没，风雁高雍容。

冰霜覆瓦屋，貂狐输贵翁。

孤床乏暖质，苦语有淡工。

咀嚼患{炙火=肉}小，煨炮惊壳红。

落蟾斜入窍，远漏微递风。

醉心欺睡魄，细书刺昏瞳。

吽呀闻争犬，哮吼厌啼{马蒙}。

拨火乱赪豆，附炙双弯弓。

干果硬迸齿，寒齑酸满胸。

枯蛤擘无肉，淡脯烧可饔。

语必造圣贤，乐已过鼓锺。

纸窗幸未曙，絮被令旋缝。

冻痹两股铁，跑抓双鬓蓬。

脬尿既懒溺，裩虱唯欲烘。

器皿足缺𫜰，捧执无夭秾。

儿女寒不寝，僮仆困欲瞢。

岂无贵富徒，笑此饥寒踪。

丈夫固有负，道义久已充。

墨子不黔突，齿辈且得封。

勉哉梅夫子，塞者终自通。

