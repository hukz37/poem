# 送韩持国

**作者**: 梅尧臣

## 诗词内容

曰予非才敏，乃与世寡游。

三四洛阳友，过半已成丘。

晚节五六人，文行皆洁修。

韩氏棣萼盛，于我为薰莸。

君比众最笃，我唱君非酬。

昔我竹轩下，破窗风飕飗。

君时不厌过，逍遥谈未休。

颇为俗士憎，恬不防吝尤。

迩来我还都，君亦辞旧州。

旧州君所隠，安得此久留。

雪晴命驾归，使我生悲愁。

谁见潩水上，定更不惊鸥。

