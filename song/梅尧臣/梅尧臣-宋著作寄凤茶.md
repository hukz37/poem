# 宋著作寄凤茶

**作者**: 梅尧臣

## 诗词内容

春雷未出地，南土物尚冻。

呼噪助发生，萌颖强抽{艹/共}。

团为苍玉璧，隠起双飞凤。

独应近臣颁，岂得常寮共。

顾兹实贱贫，何以叨赠贡。

石碾破微绿，山泉贮寒洞。

味余喉舌甘，色薄牛马湩。

陆氏经不经，周公梦不梦。

云脚俗所珍，鸟觜夸仍众。

常常滥杯瓯，草草盈罂瓮。

宁知有奇品，圭角百金中。

秘惜谁可邀，虚斋对禽哢。

