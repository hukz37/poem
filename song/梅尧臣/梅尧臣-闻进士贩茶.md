# 闻进士贩茶

**作者**: 梅尧臣

## 诗词内容

山园茶盛四五月，江南窃贩如豺狼。

顽凶少壮冒岭险，夜行作队如刀枪。

浮浪书生亦贪利，史笥经箱为盗囊。

津头吏卒虽捕获，官司直惜儒衣裳。

却来城中谈孔孟，言语便欲非尧汤。

三日夏雨刺昏垫，五日炎热讥旱伤。

百端得钱事酒{炙火=肉}，屋里饿妇无糇粮。

一身沟壑乃自取，将相贤科何尔当。

