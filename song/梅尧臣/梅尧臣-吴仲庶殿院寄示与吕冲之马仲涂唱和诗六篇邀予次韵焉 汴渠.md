# 吴仲庶殿院寄示与吕冲之马仲涂唱和诗六篇邀予次韵焉 汴渠

**作者**: 梅尧臣

## 诗词内容

我实山野人，不识经济宜。

闻歌汴渠劳，谩缀汴渠诗。

汴水源本清，随分黄河枝。

浊流方已盛，清派不可推。

天王居大梁，龙举云必随。

设无通舟航，百货当陆驰。

人间牛骡馿，定应无完皮。

苟欲东南苏，要省聚敛为。

兵卫讵能削，乃须雄京师。

今来虽太平，尽罢未是时。

愿循祖宗规，勿益群息之。

譬竭两川赋，岂由此水施。

纵有三峡下，率皆麤冗资。

慎莫尤汴渠，非渠取膏脂。

