# 范景仁紫微见过亦谒不遇道上逢之

**作者**: 梅尧臣

## 诗词内容

朝游翔凤池，暮直中书省。

无由见颜色，况乃当畏景。

退朝八月朔，因得修造请。

高闳一何新，未归闾巷静。

版刺留姓名，不遑伫轩屏。

驱马返我庐，道逢驺从整。

敛辔莫敢行，顾望立俄顷。

还家稚子言，有车来炳炳。

传是紫微人，将回犹引领。

如何互相乖，徒自想形影。

更待秋风高，缓步时往省。

