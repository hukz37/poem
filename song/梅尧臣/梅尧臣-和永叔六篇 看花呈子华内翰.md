# 和永叔六篇 看花呈子华内翰

**作者**: 梅尧臣

## 诗词内容

时不选数老独嗟，鬓毛未变目未花。

爱公深殿见桃李，长才高咏无能加。

红英灼灼弄日色，秾艳皎皎生铅华。

长廊垂幕风不动，映柳黄鶑吟未涯。

燕衔新泥补巢缺，蜗压峻陛临角斜。

是时唯闻鸟雀闹，尽日不听车轮哗。

虽传此景无分到，但讶习惯犹豪夸。

他年造物傥有意，不使龊龊居贫家。

