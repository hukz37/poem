# 赴刁景纯招作将进酒呈同会

**作者**: 梅尧臣

## 诗词内容

日光如镕金，涌上沧海流。

一朝复一朝，铸出万古愁。

大𬬻石破碎，世事安得休。

明月只照夜，时时如屈钩。

常娥与玉兔，𢭏药何所瘳。

大患不自治，更被虾蟆偷。

我思天地间，二物最取尤。

措置尚若此，细故曷用忧。

著书欲传道，未必如孔丘。

当时及后代，见薄彼耽周。

功名信难立，德行徒自修。

劳劳于我生，蒂挂同赘疣。

不如听邻笛，就其举杯瓯。

笛不烦教养，酒不烦取求。

从今醉至春，从夏醉至秋。

勿禁鸡{犭屯}鱼，间荐鹑雁鸠。

况多南方物，咸腥美咽喉。

计较无以过，试共阮籍谋。

