# 梦后得宋中道书

**作者**: 梅尧臣

## 诗词内容

宵梦宋子语，昼得宋子书。

书意与梦语，曾不异往初。

昔我遭家难，逢子亦在庐。

我南君大梁，千里非隔疏。

念处天地中，天地犹一车。

日月为两毂，星辰随徐徐。

昼夜转不已，载之将焉如。

冉冉趋死乡，万古曾无余。

其间乃有梦，觉实梦何虚。

何虚亦何实，及尽皆同墟。

身世既若此，合离休叹诸。

