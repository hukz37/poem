# 送次道学士知太平州因寄曾子固

**作者**: 梅尧臣

## 诗词内容

春浦杨花撩乱飞，春江𫚖鱼来正肥。

采石新林儿女去，茭白蒲牙艇子归。

归令煮鱼不得熟，已望使君船上矶。

上矶亦不待潮应，争牵篾缆泥污衣。

姑熟溪头槌大鼓，红抹𫖇刀趋俯偻。

牙兵可拟岸傍芦，森森甲立雄南土。

更得西州谢法曹，新咏定多传乐府。

