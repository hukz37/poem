# 吴冲卿鼓契

**作者**: 梅尧臣

## 诗词内容

暮契出，朝契归，出入未尝逢日晖。

雄雌曾不离锺室，百年刓弊知者稀。

时移世异不改易，俗眼厌旧君前非。

君王万年千年寿，独怜古器与众违。

昨日霜华厚如雪，百官冻靴朝紫微。

吴王偷就温漏火，始一识之增叹唏。

不知逢逢六街鼓，自此发号通帝闱。

人间锺鼓有多少，多少乱鸣谁肯讥。

