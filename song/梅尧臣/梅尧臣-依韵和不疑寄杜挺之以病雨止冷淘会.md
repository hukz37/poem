# 依韵和不疑寄杜挺之以病雨止冷淘会

**作者**: 梅尧臣

## 诗词内容

邵杜二良守，相逢欲霑醉。

促膝一开颜，衮衮言有味。

或叹季路宜，或语伯夷是。

各怀忠义心，要终岂同异。

我实疏贱躯，政治未使试。

预兹高古谈，懦志生勇气。

明当馔汤餠，疾雨晦天地。

一日不见君，何止如三岁。

口腹尚乖期，荣华可推类。

嗟嗟勿复问，安恬固无愧。

