# 赠邹德年

**作者**: 王洋

## 诗词内容

短檠三尺照座隅，眵昏两目头不梳。

丈夫功业务广大，安用事此牛尾书。

多求旧闻助器识，欲驾万里须舟舆。

要坚志节在专苦，积萤照夜真前车。

道乡先生好门户，髯季晚出充门闾。

昻昻鸡群见野鹤，炯炯虎视嗟黔驴。

如何天公不着眼，弃此异宝犹纷挐。

我知造物自有意，将骋健骏先虚徐。

金须百錬作钟鼎，玉试三火真璠玙。

来年明光再射策，聊取髙第酬三余。

古今人事自差别，见晚用速皆乘除。

他年云路着鞭稳，无忘过我中田庐。

