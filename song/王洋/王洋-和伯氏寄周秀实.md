# 和伯氏寄周秀实

**作者**: 王洋

## 诗词内容

相亲即嘘濡，相忘即江湖。

事理去取间，情分乃异区。

周侯瑚琏器，晚乃掷道途。

异书窥蔡叟，潜论发王符。

夜讽恒至卯，朝饭或逾晡。

置之转徙流，奈此臭味殊。

置之翰墨场，勇往无於菟。

虽乏三寸舌，自保千金躯。

山巅富蔬菜，渚牙长菰蒲。

屈曲一径宽，于焉寄其孥。

非药亦非饵，问君何欢娱。

所乐麋鹿游，缁白初不渝。

我于闻道新，啮肺方噬肤。

喜翁新经过，已办煮瓠壶。

我有甑中尘，翁无竹里厨。

相见期一笑，良胜醉叫呼。

水花正充容，小{木戈}随轻凫。

