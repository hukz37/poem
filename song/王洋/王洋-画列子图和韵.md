# 画列子图和韵

**作者**: 王洋

## 诗词内容

稻粱戒鸟啄，馈粟辞子阳。

神明久不死，宇宙一鸟翔。

若人据槁梧，中自含宫商。

其游车泠风，其息形坐忘。

豆山瀛泗等，念往即褰裳。

盖云任去来，岂谓符弛张。

老商顾之笑，是事何轻扬。

云风驾旬余，日月辀两傍。

拊掌一戏笑，何异侏儒场。

后人致引慕，竹林焚馨香。

飘飘大人赋，气夺千丈强。

吾闻孔仲尼，道盛涵化光。

雅言书当理，不见一日长。

放乎子列子，君其乐彷徉。

