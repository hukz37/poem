# 冬雨不止郑丈作诗次韵

**作者**: 王洋

## 诗词内容

海门山外天池雨，来趁沱江打鼍鼓。

望夫台上湿愁红，玉斧坛邉没沙渚。

貂裘公子思寒侣，佩玉鸣鸾不成舞。

殷勤举爵祝云师，壮士端须气相许。

果然晴日照鱼梁，鸿雁髙飞肃霜羽。

西清丈人诗眼髙，师友渊云仆徐庾。

兴来弄笔起春风，暖日桃花静初吐。

且题红药寄长沙，不用短衣从猛虎。

