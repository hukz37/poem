# 题长兴陈朝桧

**作者**: 王洋

## 诗词内容

苍髯石根皴皵肤，夭矫枝干中半枯。

有如老人自离立，亭亭不用儿孙扶。

六朝兵戈日相逼，晚向陈隋生道侧。

不知何计脱锋铓，三十六中居上策。

临春结绮迷仙处，晋王只用陈船渡。

车书从此稍通津，无乃培根偶坚固。

百年已长复百年，邑人说自曾髙传。

即此儿孙作父祖，只应相对犹依然。

桃叶桃根即零落，独保长年应澹泊。

老人果解复婴儿，分我一丸童子药。

