# 次韵刘希颜李泰发龙井寿圣请献辨才诗

**作者**: 王洋

## 诗词内容

古人重好古，今人徒赏今。

赏今拘近俗，何以劳寸心。

昔者臞面仙，分符此来临。

邦君舍华轩，老人独散襟。

从容尘领间，消息禅虑深。

道人本绝俗，猗兰故相寻。

风流右将军，寂寞支道林。

泉石诚膏肓，此病难与箴。

缾盂饱粥饭，巾{叠毛}替裳簪。

万家辞近市，寸碧依摇岑。

迩来四十年，何人发孤吟。

亦有好事者，杖藜访层阴。

鹅溪唤画像，金薤锵瑶林。

赏遇既落落，风神见森森。

此道果有继，不忧风雨侵。

谁言殊缁俗，二士邺与钦。

