# 题范子济双头芍药

**作者**: 王洋

## 诗词内容

烟粘草露珠结窼，淮上人疑春未多。

扬州东部纷芍药，已与天地分中和。

双苞一色生同蒂，不是花妖是和气。

恩霑雨露力偏饶，来向人间自应贵。

栏邉鼓彻无奈何，欲留白日谁挥戈。

练缃聊记旧容质，犹得胜士长吟哦。

八姨不列真妃上，大姨稳作昭仪様。

无双颜貌却成双，背立无言似惆怅。

淮南通守别花眼，曾向花前倾玉盏。

左看右看俱可人，欲选娇娘倩谁柬。

