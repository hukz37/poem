# 食鲙

**作者**: 王洋

## 诗词内容

生长江湖中，厌食水中珍。

从得脱死来，颇见乡味亲。

每食无不饱，敢叹蔬茹贫。

老妻生过计，为我鲙鲜鳞。

饤饾盘箸间，玉缕铺缤纷。

不知惊忧后，肠胃久不伸。

疟余病尚在，欲饫嫌膻腥。

所以纵对此，凛如见严宾。

由知饮啄缘，丰俭各有因。

所飨苟无分，对面难霑唇。

可叹赋分薄，一炙亦艰辛。

在近犹参商，其大应吴秦。

岁事已转毂，园葵行献新。

勿拟春蔬薄，春蔬久向人。

