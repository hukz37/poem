# 弦歌堂

**作者**: 王洋

## 诗词内容

曹务日以浑，令君心自清。

散彼愁叹气，化作懽愉声。

懽愉何所寄，寄此弦歌鸣。

歌如珠累累，弦以桐铿铿。

顾此三尺匣，中有万古情。

大弦含春温，赤甲随勾萌。

小弦羽虽细，一奏壮士惊。

次第征角招，向日葵心倾。

商以表节义，皎皎秋霜明。

敛之五音全，昭氏无亏成。

鼓之播万物，草木同敷荣。

令君保此器，常得心和平。

知君本抱道，岩壑依云耕。

缾粟朝不饱，强起从簪缨。

素琴常在御，朝阳鸣箫笙。

萧然古槐下，时乎一再行。

亭午百吏散，永日垂帘旌。

舟车自冲会，我道无将迎。

笔役眩朱墨，恺悌消纷争。

诛求绝敲榜，升合均缾罂。

和风动千室，暖律鸣嘤嘤。

坐令今上饶，乃类古武城。

问君何能尔，但守一字诚。

吾闻古良吏，惠养先孤惸。

不闻棠阴中，髙灯照长檠。

大雅有夷路，小鲜无急烹。

令君实儒素，不肯尊钱兄。

吾心如平田，衎乐物自生。

勿言桐乡陋，子孙传令名。

勿言百里狭，列宿符郎星。

愿君守此志，终始不变更。

岂惟人道顺，可与神理幷。

辱君示琬琰，报德匪瑶琼。

他年挟薰风，期君拂天枨。

