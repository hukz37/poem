# 次韵周秀实见寄长篇

**作者**: 王洋

## 诗词内容

当年识君恨不早，丽句清髙人缥缈。

有如商律变初秋，慢绿夭红俱一扫。

自亲兰社袭余芳，归热寒炉陋昏枣。

乃知形骨纵龙钟，胜处精神不衰老。

我辞官下曾几时，囊甑虽贫未空倒。

女儿索嫁金无余，录过知难坐丘嫂。

人言贵贱在天公，饥饱更须关富媪。

是事姑置无相闻，瓜蓏分区竹有孙。

暑风长养远林密，雨脚幷合前溪浑。

伤心事虑渐消省，胡不俯仰随欣欣。

有时放意枕书卧，亦复倚杖看荷翻。

殷勤不如偶相遇，过我思同明月尊。

世间明月向人好，丞不负余余负君。

