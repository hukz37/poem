# 昨日往候伯源承轩盖未还第见两夫守舍面目严冷有羽林貔貅势一仆候门遇故客乃加礼振声折腰应对响答若骋骏足而未果者因问主翁何在日晏何尚未归仆从如汝辈凡几人三人者齐声答曰主人旦暮出入结驷荣盛奔走执事毕具间枉车骑过客它舍群驺之外尚余三人我辈是也见其庭户森然黄帘绿幕朱户扃固此三人者特外隶耳而势已如此使仆误入帷帐深处又当何如仆时病起与羸夫为三既不得见因招篮舁将还三人者自后指而笑之意诮客太无堪态主人真可夸也俛首兴嗟不能自已因成小诗且于卒章自见其志并发一笑

**作者**: 王洋

## 诗词内容

洞中仙子丹药成，鬼神妒嫉喘且惊。

龙门虎踞工守视，始知异类窥仙灵。

先生本是玉京客，蓝桥邂逅邀云英。

是宜收藏此丹鼎，貔貅呵禁门长扃。

亦如猛虎守厉禁，千山不许一鸟鸣。

主人日食大尉府，都骑自合连辎𫐌。

只嫌底事苦未足，要有兰玉罗阶庭。

行人过者莫回面，墙东秋千不可见。

我有丹砂不似君，待与葛洪评贵贱。

