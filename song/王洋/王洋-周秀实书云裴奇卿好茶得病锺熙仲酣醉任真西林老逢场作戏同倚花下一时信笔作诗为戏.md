# 周秀实书云裴奇卿好茶得病锺熙仲酣醉任真西林老逢场作戏同倚花下一时信笔作诗为戏

**作者**: 王洋

## 诗词内容

闲来得病绯衣客，著酒当茶桑苎翁。

谁知十室有二士，复得周叟同从容。

叟今行年余七十，七岁诗成鬼神泣。

即今吻合主盟坛，籍湜惊奔汗流急。

两君置阵亦严整，未许行人私越境。

有时争利逐辎车，掉鞅安行发机阱。

战者方酣见者真，走书取证石壁人。

石壁老人方睡起，岩前一笑桃花春。

迟君待我同徙倚，共催短棹东风里。

