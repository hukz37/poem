# 寄题安福凤林桥

**作者**: 王洋

## 诗词内容

二年庐陵城，不踏安成野。

但闻古侯封，沃壤富书社。

剸烦或容容，书考乃下下。

韩君令安成，政事饰儒雅。

考实见功多，程劳用力寡。

邑南横长溪，春流夏湍泻。

舆梁久弗支，冬涉犹病骻。

韩君一咄嗟，民力竞输写。

修梁插晴空，野色集平瓦。

问君胡能然，一钱不入把。

因民乃利民，胡往弗宽假。

十年旌旗中，未得洗兵马。

羽书固所先，民簿乃付且。

谁知安成令，从政识用舍。

目前纵奔驰，心事日萧洒。

薛宣好男儿，正可上醇斚。

吾虽不预观，书以告来者。

