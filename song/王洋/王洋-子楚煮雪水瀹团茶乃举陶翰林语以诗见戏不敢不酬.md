# 子楚煮雪水瀹团茶乃举陶翰林语以诗见戏不敢不酬

**作者**: 王洋

## 诗词内容

平生何居士，一壑清江𣸣。

达观真大士，独往乃声闻。

我亦策蹇步，不甘子绝群。

追逐到灭景，回视嗟纷纭。

今朝玉府开，群仙剪瑶裙。

迷空散天花，万叠屯寒云。

赏心会两遂，百忧销一焚。

双凤已鸣似，神椎抗孤军。

更看阴沴尽，髙檐挂晴曛。

