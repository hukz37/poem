# 王亚之元夕招客庭下红梅两株相对盛开

**作者**: 王洋

## 诗词内容

君家不种通神钱，只种春色留庭前。

庭前春色谁最妍，二女解珮来江邉。

沉沉华屋清夜起，火树银花月如水。

自然颜色变韶稚，况乃新妆露初洗。

春初艳粉秋初莲，绛绡广袂罗群仙。

华清池畔娇无力，赤鳯楼中困未眠。

后来更许谁相拟，海棠欲睡薰秾李。

亦知等级且追陪，格外风流不相似。

一枝乞得归茅屋，窗里铜缾窗外竹。

不禁清绝意萧然，大似佳人依草木。

阆苑花无世上缘，收香还入四禅天。

明朝风雨催归去，花月重圆又一年。

神情邃美肤粗恶，泾渭由来两清浊。

要求绘笔尽芳妍，更问尊前老文学。

