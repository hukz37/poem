# 题徐明叔海舟横笛图

**作者**: 王洋

## 诗词内容

莫爱一掬水，海阔观狂澜。

莫爱手中月，空明海上山。

人生适意贵如此，前度徐郎在千里。

喷云裂石天宇髙，夜寒水冷鱼龙起。

世间俗客贪昏睡，波涛不识神灵意。

更令叠奏数曲终，鲸山会作玻璃翠。

画工妙手今无几，可惜徐卿今老矣。

醉中睡起百忧宽，与君一笑西风里。

