# 刘行简以自题所画墨竹诗见示依韵酬之

**作者**: 王洋

## 诗词内容

买花无谋谋买竹，少陵未必甘同谷。

索酒缾空方索茶，陶水终惭锦茵宿。

我生绝意鹤背钱，犯分犹贪竹间肉。

秾华稳付桃李春，寂寞颇疑松柏独。

自逢刘叟用意好，钱不看囊不羞忸。

误身冠在竹皮宽，比酒叶宜衫色绿。

如翁须著第一流，艺能饱胜三千秋。

少名数辈列青士，语放干云封素侯。

诗成自写真三绝，笔下琅玕手中铁。

若须推毂极清髙，有待朝天寒栗烈。

