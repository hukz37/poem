# 赠颖师

**作者**: 王洋

## 诗词内容

昔有二大士，比迹相差池。

一隐卢老堂，一作贫舍儿。

任缘本无意，音韵偶追随。

髙唱既绝诣，豹隐那得窥。

颖公实静者，妙赏心自知。

以此墨守虑，远继白雪词。

首叙同契语，生死一推移。

末祛唱酬迹，风月非所私。

中间任游戏，不假永篇题。

自此探骨髓，杜兰杂香蘼。

翻思前作者，往往求其皮。

彼非不论量，泛浪忽深思。

但取偶世语，髙调终莫追。

颖公整襟量，峭耸乘嵚危。

冥捜尚论古，快警耳目疑。

不从禅寂䌸，此道信权奇。

