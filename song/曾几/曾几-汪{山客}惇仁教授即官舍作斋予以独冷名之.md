# 汪{山客}惇仁教授即官舍作斋予以独冷名之

**作者**: 曾几

## 诗词内容

昔君困虀盐，蓬首窗下读。

秋萤屡干死，明月以为烛。

麻衣肘欲穿，才换一袍绿。

岂知冷淡债，十载偿未足。

书斋开冰厅，败壁数椽屋。

横经缀鹄鹭，未省进凫鹜。

穷通更事耳，裘扇有反复。

直今张罗地，便恐车击毂。

先生粲可流，示现著冠服。

从渠势炙手，了不见凉燠。

小诗应大笑，笑我未忘俗。

