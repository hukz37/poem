# 次绿字韵

**作者**: 曾几

## 诗词内容

舍前南山青，舍后北山绿。

扪萝涉其巅，策杖遶其足。

中间奇绝处，表里见心腹。

登临岂不佳，老境日以蹙。

谁知怪石供，能坐我郊牧。

政应索幽遐，何惮越川凟。

嵚{山/欹}庾岭南，美者色苍玉。

赏音无东坡，尤物多跧伏。

今年致书求，屡以可否卜。

故人为遣送，健步远相逐。

虽非古仇池，要是好崖谷。

似为天所矜，此段独从欲。

深惭舁致重，路转知几曲。

安得沧海神，鞭笞使之速。

