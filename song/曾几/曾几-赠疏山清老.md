# 赠疏山清老

**作者**: 曾几

## 诗词内容

江西草堂清，道价直寰宇。

中分死心坐，亲饮晦堂乳。

与人作阴凉，雨后散烦暑。

千林摇落后，郁郁松柏古。

厖头覆霜雪，碧眼照针缕。

贯穿禅家流，领略我辈语。

居山専论道，余事百不睹。

人言师疏慢，我但见媚妩。

去年潇湘来，丛席历几所。

踞堂号知识，说法若云雨。

阴求乃翁事，未见一人举。

请师长住世，此道要盟主。

杖拂有余闲，时时入州府。

