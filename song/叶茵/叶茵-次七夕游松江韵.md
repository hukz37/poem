# 次七夕游松江韵

**作者**: 叶茵

## 诗词内容

谪仙歌洞庭，坡翁赋赤壁。

逢时汗漫游，元不计何夕。

慨慷晞英豪，老大谩凄恻。

矧兹笠泽区，万顷混空碧。

一苇纵所如，卧虹控秋色。

云𫐌驾双星，银潢几经历。

柳州乞巧文，我欲为己易。

邂逅竹林贤，胸次小八极。

气胜棋声高，量宽酒杯窄。

载笑轻公侯，一闲抵金璧。

多谢简斋孙，遗诗话平昔。

二雏掖吾旁，对景亦自得。

髣髴真率会，相与鄙肉食。

驻睇芙蕖边，拟卜子云宅。

清风继三高，名利焉能役。

因夸江上人，有此坐中客。

