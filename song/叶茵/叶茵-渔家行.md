# 渔家行

**作者**: 叶茵

## 诗词内容

湖滨江浒疏疏村，村村渔家人子孙。

为鱼不管波浪恶，出未天明归黄昏。

得来鱼可数，妻儿相对语。

瓮头有齑熟，锅中无米煮。

昔日鱼多江湖宽，今日江湖半属官。

钓筒钓车谩百尺，团罟帆罟空多般。

盖蓑腊雪杨柳岸，笼手西风芦荻滩。

差差舴艋千百只，尽向其中仰衣食。

几谋脱离江湖归犂鉏，似闻岁恶农家尤费力。

