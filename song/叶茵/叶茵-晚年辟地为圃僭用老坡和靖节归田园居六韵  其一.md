# 晚年辟地为圃僭用老坡和靖节归田园居六韵  其一

**作者**: 叶茵

## 诗词内容

太湖三万顷，湖中东西山。

谋隠愧不早，欲往嗟衰年。

道南地夷旷，半占龟鱼渊。

断岸连疏村，浮云栖平田。

得此愿可酬，不啻湖山间。

瞻彼闵子巷，卜居千载前。

犹存六七舍，古柳生青烟。

邻曲来无时，为予喜欲颠。

畴知在尘境，中有风月闲。

吾将老此乡，草木俱欣然。

