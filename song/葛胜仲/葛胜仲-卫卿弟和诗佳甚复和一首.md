# 卫卿弟和诗佳甚复和一首

**作者**: 葛胜仲

## 诗词内容

俗人雪句如翻水，陈言堪吊剡藤纸。

子诗清如扇上赞，使我三叹不能已。

妍姿与雪争轻明，白战不道飞瑶琼。

西神山畔芙蓉水，好招烟艇浮澄瀛。

千岩不必山阴道，何处轻飘看不好。

百觚判断速呼客，莫待𪾢消还畀昊。

天储此景娯闲人，贮瓶泼茗甘流津。

茅檐从此便归隐，不待人呼祁孔宾。

