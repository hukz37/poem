# 杨泰初权县丞数寄示诗文作诗纪谢

**作者**: 葛胜仲

## 诗词内容

关西家世东都相，褫褐十年今始壮。

一官栖栖百僚底，众制翘翘万夫上。

忆昔曲台尸列卿，谬厕春闱惭哲匠。

英俊下沉势欲拔，文章横流期少障。

榜中上第溷元结，堂下一言惊叔向。

频蒙古锦倒清篇，更枉长须问无恙。

详观叹赏欲投笔，退恧粗疏堪覆醤。

吾衰文意已蹉跎，鳯阁当求舍人样。

