# 甲午次东天目山紫阳观梁武初置昭明太子勒碑纪当时恩奖之盛

**作者**: 葛胜仲

## 诗词内容

萧公老寺主，亦复知寻真。

大同筑精舍，招延羽衣宾。

园囿廓数里，严更纷徼巡。

东宫奋鸿笔，纪事传坚珉。

山基半吴境，高与帝所邻。

伟哉古石室，空洞容千人。

当年许远游，自此升玉宸。

至今雪山草，灵苖杂荆榛。

幽池湛寒水，亦说栖龙鳞。

灵物有变化，谁能穷其神。

窥临拟仙去，未信隔两尘。

