# 道成墩

**作者**: 葛胜仲

## 诗词内容

翛翛一羽翁，奇骨两目方。

乃以贫自乐，餐霞辟谷肠。

混世人莫识，结茅居僻荒。

一墩仅十亩，培𪣻萃彼疆。

惠峰作南屏，秦望横北墙。

隐此不记年，悟仙号青旸。

翩然仙道成，陟墩神远翔。

指墩名道成，人以许仙扬。

岂无缑山人，吹笙云锦裳。

令威去千年，归来赋歌章。

青旸得仙去，千古传此乡。

讹而为柳跖，吴鲁路渺茫。

柳为横行盗，安肯城此旁。

不知何愚人，鱼鲁昧审详。

至今传名误，使志乘其将。

吾为正斯缪，百世流余芳。

