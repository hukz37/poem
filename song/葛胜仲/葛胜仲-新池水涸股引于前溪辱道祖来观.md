# 新池水涸股引于前溪辱道祖来观

**作者**: 葛胜仲

## 诗词内容

吾庐新筑薰风堂，其下方池手亲掘。

畚插初无邻里相，垠隅那有波澜阔。

旱涸俄惊拆龟兆，灌输未免翻龙骨。

街南大浸卷滔滔，巷北小渠来汨汨。

胶杯忽觉水痕涨，抱瓮免嗟人力竭。

已怜红芰浃枯荄，更喜頳鳞救濡沫。

幽居胜事快先睹，上客高轩为轻出。

蛟龙好在且泥蟠，他年岂复池中物。

