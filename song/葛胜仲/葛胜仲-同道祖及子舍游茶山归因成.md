# 同道祖及子舍游茶山归因成

**作者**: 葛胜仲

## 诗词内容

寒窗送曙鸡一鸣，寻山蓐食天初晴。

水口溪穷为停棹，步携东坦仍添丁。

虎头岩高山色好，竹舆遥睇眼为青。

花濑蒙蒙胜紫气，微花拂衽闻芳馨。

岌峨悬臼与天接，脚力欲趁飞猱轻。

此邦佳处遍寻陟，夫差所顾独未经。

兹游野服穿不借，自胜五马仍双旌。

忆昔贞元守修贡，木瓜堂庑辉山扃。

两邦歌舞竞姝丽，谷雨不许遨头醒。

只今金沙杂榛莽，空照华髪垂星星。

近涧喧豗泉{氵虢}{氵虢}，远峰娇腻云英英。

山僧意勤苞紫笋，倾盖一笑无平生。

息黥补劓有甘寝，梦觉起作游山行。

