# 送友赴试钜野送之西门时方有外舅之戚极目无聊归不得卧作诗五首却寄以风云入壮怀为韵  其一

**作者**: 葛胜仲

## 诗词内容

三吴炊未熟，祗命挈挈东。

铅刀一何补，粮食赋頖宫。

寥寥坐空庐，寂寞如扬雄。

引脰望南境，不及马牛风。

何如广文饭，终岁与子同。

年颜吾老矣，痴愚心尚童。

子虽齿髪少，操行一老翁。

岂独友于厚，政赖博我功。

儒玄各精诣，衮衮倾谈丛。

欲知不常处，乃在阿堵中。

