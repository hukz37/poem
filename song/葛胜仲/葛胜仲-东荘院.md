# 东荘院

**作者**: 葛胜仲

## 诗词内容

此君如佳士，得一不为少。

如何弥岗峦，十里青未了。

泉源湛山椒，红亭藏缥缈。

奔流泻万丈，穿林下萦绕。

居僧惜泉出，少借作溪沼。

冰霜溅沫乱，琴筑仙音杳。

水竹自莫逆，独厌逋客扰。

我亦愿结交，禅房寄深窈。

门前石盆潭，奁镜澄不挠。

寺后仙人壁，崚嶒插云表。

卜游已经年，此志幸不夭。

菟裘在何许，清境吾将老。

