# 次韵郑维心游西余山

**作者**: 葛胜仲

## 诗词内容

云𪩘瓌奇甲震州，不须幽境更旁捜。

从来知是通侯国，此段方从胜客游。

闰岁春迟空水树，雨时溪涨失沙洲。

吾衰久矣欲何适，更为前山一上楼。

顾余峰好鏁云烟，入寺窥临信所传。

衣袒右肩从衲子，屐除前齿陟山巅。

一杯相属真宜釂，四者难并偶幸全。

亭号弄云谁作记，紫枢当日笔如椽。

