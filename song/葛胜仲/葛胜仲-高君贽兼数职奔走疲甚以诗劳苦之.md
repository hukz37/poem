# 高君贽兼数职奔走疲甚以诗劳苦之

**作者**: 葛胜仲

## 诗词内容

晓鼓逢逢天未白，呼火摄衣干典客。

青衫手板阶石前，磬折擎拳若无骨。

还将束矢听情伪，更向团丝分枉直。

糟浆逆鼻走兵厨，播糠眯目司平籴。

翩翩轻轝行若飞，濯濯单纨汗如涤。

趋局何曾过八塼，端居未暇移百甓。

归家往往犬迎吠，得肉时时鸟攫食。

长材要自万鹏程，初筮聊淹一鸡肋。

径须黾勉弹其冠，未用低佪尤此帻。

左冯旧事今复继，敏手州人惊霹雳。

