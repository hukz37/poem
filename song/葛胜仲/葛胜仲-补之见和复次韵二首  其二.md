# 补之见和复次韵二首  其二

**作者**: 葛胜仲

## 诗词内容

逸骥未遇虚王闲，盐车垂耳犹间关。

梦中一眄逢伯乐，遗以旧物戃恍间。

斧柯山神护珍砚，采琢往往兴雷电。

欲求潜璞满书簏，顾岂咄嗟便能办。

祷求苦用中牢祠，何如假卧辄得之。

池塘句好有神助，文字格力何因衰。

莫嗟筮仕困刀笔，聘材行即肩群匹。

速将妙语醉衰翁，㶉𫛶飞滩知不日。

