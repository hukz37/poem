# 立秋日六兄将仕先入都赴铨试会饮东郊作诗送之

**作者**: 葛胜仲

## 诗词内容

缺月耿疏林，凉飚拂轻衽。

荒溪趣遵涂，客子敢安枕。

自言赴铨府，试判取微廪。

清时广招延，选部杂流品。

门子萃金张，文人富曹沈。

春秋两较试，器业一精审。

探珠到渊洄，求金自沙墋。

腾装分区区，蓄志常懔懔。

家翁昔初仕，恬退声藉甚。

求闲绝外慕，行义鄙中荏。

以兹久淹蟠，通籍才十稔。

飘然宦游倦，遽以归休谂。

优恩得世禄，纶告下绨锦。

兄材济世美，圣读近天禀。

所长皆盖人，无一可镌锓。

摛辞昔贤均，说经余子噤。

临书蛇蚓结，搊琴鱼鲔淰。

辛勤客虞庠，藜藿就烹饪。

谓当妙穿杨，百中羽皆饮。

如何遭刖频，归步每踔踸。

兹行定焚舟，已事空拾渖。

将期冠群英，喜剧不能寝。

