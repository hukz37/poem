# 和陈简斋韵

**作者**: 葛胜仲

## 诗词内容

马鞭虽长不及腹，山林朝市两角逐。

华堂谁挂元吉麞，坐使朱门变林谷。

龙章鳯姿自有种，山野头颅未为辱。

长沙写真得天趣，下视冯尹皆奴仆。

君不见青州刘幡得异草，能遣死麕骨再肉。

又不见广平射麕变浮屠，因罢校猎投金镞。

两幅陵陂槲叶香，俦侣共乐春草长。

昂头妥尾无所畏，窘拘知胜触藩羊。

