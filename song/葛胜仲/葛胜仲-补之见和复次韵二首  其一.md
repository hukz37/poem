# 补之见和复次韵二首  其一

**作者**: 葛胜仲

## 诗词内容

仙曹无事身得闲，午睡绝恶呼当关。

榻施籧篨独展转，梦觉不离周孔间。

官出砚州初乏砚，过眼罗纹如过电。

半生用一即墨侯，颇欲易之贫不办。

旧闻梦砚湘君祠，乃今神异真类之。

秣陵真儒岂虚授，文字之祥昌不衰。

擘笺亹亹称名笔，正始微言欲俦匹。

终当辞藻瑞朝廷，更请焚膏勤继日。

