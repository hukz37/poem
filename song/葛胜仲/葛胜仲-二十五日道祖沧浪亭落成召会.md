# 二十五日道祖沧浪亭落成召会

**作者**: 葛胜仲

## 诗词内容

东园延袤不论亩，树梓成行俱楚楚。

方池弥漫涨涟漪，藕花清酣娇欲语。

临流新筑沧浪亭，斧斤断手邀落成。

苏家风月旧无价，千金买得亭和名。

穹庐饮马吴江水，长洲万井红烟起。

齐云楼观委寒灰，那有相家歌舞地。

稽山别乘今豪英，肯将胜事颓家声。

青毡旧物今在眼，仿佛北牖仍东荣。

把盏聊为主人寿，乱离已往空搔首。

请看前日闹巫毉，岂有闲情举樽酒。

朝来大火落南躔，已觉病骨苏凉天。

剩𢭏橙虀斫鲈鲙，全家醉倒秋风前。

