# 立方和韵复和一首

**作者**: 葛胜仲

## 诗词内容

属疾大废食，始进一麦麻。

客至阙均礼，呼儿办瓜茶。

冷落乏胜事，病苦将日加。

儿曹解人意，为泼闽岭芽。

山深生意足，香味冠百嘉。

依稀仙掌露，仿佛石桥花。

过盏谢新法，失杯戒憎蛇。

甘我舌三寸，浇我书五车。

余沥均学子，少长各有差。

何须待鞠卺，此段固已佳。

人生草头露，迅晷堪惊嗟。

适意贫亦乐，锺鼎来何賖。

今朝复何幸，濯暑分流霞。

苏息问苍生，欲泛牵牛槎。

