# 次韵卢行之知原见赠

**作者**: 葛胜仲

## 诗词内容

元丰诗礼将，勲略传万口。

长城国西陲，寄托十年久。

折棰笞黠羌，游魂屡穷走。

羊公缓裘带，李广静刁斗。

黑头已青云，日昃笑击缶。

阴功与忠谏，二俱宜有后。

绳绳丈夫子，茂宰最称首。

不裁犹能裁，应有既尽有。

丘坟三十车，习复不置手。

尚友千载人，岂论骨已朽。

芳兰秀深林，嘉芑就菑亩。

宜为数旬客，顾作三日妇。

行闻尺一来，内阁延枚叟。

