# 春日书寄东郡诸同舍

**作者**: 司马光

## 诗词内容

滑台古镇掲高牙，主人贤厚宾友嘉。

公庭退休射堂饮，水沈绿李浮甘瓜。

清言妙谕间诙谑，笑语往反何喧哗。

别来泛滥若浮梗，尘愁俗累稠于麻。

提鞭俄盖触风日，惨涩满眼飞埃沙。

朱门湛湛果深浅，门外日拥千余车。

阍人未肯即通刺，指弹手版景欲斜。

就令入见亦何事，气象渺邈凌青霞。

围棋角智赌胜负，拙者理与功名賖。

舍之归入户庭隘，仰视青天如井蛙。

后檐数尺地荒秽，不翦欲令生荠花。

当春寂寂但如此，意恐至外逢纷华。

奈何胜友百余里，不可一见如天涯。

何时更共把卮酒，侧身北望空咨嗟。

