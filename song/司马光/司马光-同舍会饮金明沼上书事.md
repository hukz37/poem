# 同舍会饮金明沼上书事

**作者**: 司马光

## 诗词内容

日华骀荡金明春，波光净绿生鱼鳞。

烟深草青游人少，道路苦无车马尘。

石渠诸君职事简，载酒撷花畏花晚。

浮舟逐胜任所之，箕踞狂歌叩舷板。

眼花耳热气愈豪，掷杯击案声嗷嗷。

惊沙飒飒绕洲渚，鱼龙迁去避我曹。

人生大料无百岁，贵贱贤愚同一致。

在家殽蓛余几何，一日风光不宜弃。

