# 三月十五日宿魏云夫山庄

**作者**: 司马光

## 诗词内容

先生嫌俗宾，犹与故乡亲。

不惜烟霞地，暂容缰锁身。

林庐深有径，鸡犬四无邻。

蔌蔌暗花堕，苍苍古柏春。

饭炊松粒细，盘采蕨芽新。

静觉精神健，闲知气味真。

谿泉冷毛髪，山翠湿衣巾。

竹色消酲易，林声破梦频。

客轮来去辙，驿路古今尘。

明日空回首，白云应笑人。

