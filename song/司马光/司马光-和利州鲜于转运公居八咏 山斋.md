# 和利州鲜于转运公居八咏 山斋

**作者**: 司马光

## 诗词内容

幽蹊入桃李，危栈蟠林麓。

行行忽虚敞，高斋出山腹。

园圃近指掌，郊郭纷盈目。

春老酴醿香，夏浅筼筜绿。

条横喜罥衣，笋迸乍穿屋。

秋江澄可卷，冬岭翠如扑。

烟间渔艇小，塞外村居独。

烧转望畬田，响答聆伐木。

惊麏挺走险，鸣禽嘤出谷。

物华时变更，兴趣日相续。

谁知使者尊，常著野人服。

肯以驷马荣，区区诧乡族。

