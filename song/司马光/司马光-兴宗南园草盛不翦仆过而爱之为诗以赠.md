# 兴宗南园草盛不翦仆过而爱之为诗以赠

**作者**: 司马光

## 诗词内容

君家在何许，远与南城邻。

车马不甚繁，门前无俗尘。

有园废鉏治，绕舍皆荆榛。

入夏益滋蔓，𩭹𩭹高没人。

岂无旧桃李，芜杂与之均。

谓言彼草木，于我奚疏亲。

于间置取舍，岂得完天真。

不若任其然，同受雨露仁。

物性且不违，人心何缁磷。

闭户不迎客，箕踞无冠巾。

苟忘轩冕心，何异巢居民。

