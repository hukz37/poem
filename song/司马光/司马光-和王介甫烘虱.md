# 和王介甫烘虱

**作者**: 司马光

## 诗词内容

天生万物名品伙，嗟尔为生至么么。

依人自活反食人，性喜覆藏便垢涴。

晨朝生子暮生孙，不日蕃滋逾万个。

透疏缘隙巧百端，通夕爬搔不能卧。

我归彼出疲奔命，备北惊南厌搜逻。

所擒至少所失多，舍置薫烧无术奈。

加之炭上犹晏然，相顾未知亡族祸。

大者洋洋迷所适，奔走未停身已堕。

细者懦怯但深潜，干死缝中谁复课。

黑者抱髪亦忧疑，逃入幧头默相贺。

腥烟腾起远袭人，袖拥鼻端时一唾。

初虽快意终自咎，致尔歼夷非尔过。

吾家箧笥本自贫，况复为人苦慵惰。

体生鳞甲未能浴，衣不离身成脆破。

朽缯坏絮为渊薮，如麦如麻寖肥大。

虚肠不免须侵人，肯学夷齐甘死饿。

酰酸蜹聚理固然，尔辈披攘我当坐。

但思努力自洁清，群虱皆当远迩播。

