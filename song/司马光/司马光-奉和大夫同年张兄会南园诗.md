# 奉和大夫同年张兄会南园诗

**作者**: 司马光

## 诗词内容

露浓秋过半，气爽雨收余。

取酒邀嘉客，呼儿扫弊庐。

生涯数亩地，官业一轩书。

竹结垂纶屋，泉分入座渠。

惬心皆乐事，容膝即安居。

梁静栖无燕，波澄戏有鱼。

茂林穿缭绕，微径步虚徐。

果落方知熟，莎长不忍除。

过从当苦远，接侍每惭疏。

不厌茅茨陋，时迂长者车。

