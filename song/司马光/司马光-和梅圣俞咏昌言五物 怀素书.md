# 和梅圣俞咏昌言五物 怀素书

**作者**: 司马光

## 诗词内容

上人工书世所稀，于今散落无复遗。

君从何处获数幅，败绢苍苍不成轴。

云流电走何纵横，昏醉视之双目明。

烈火烧林虎豹栗，疾雷裂地龙蛇惊。

须臾挂壁未收卷，阴风飒飒来吹面。

秪疑神物在暗中，宝秘不令关俗眼。

嗟余平生不识书，但爱意气豪有余。

欲求数字置座侧，安得满斗千金珠。

