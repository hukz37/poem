# 朝鸡赠王乐道

**作者**: 司马光

## 诗词内容

小鸡距短双翅垂，广场勇鬬无所施。

清晓长鸣独先众，朝者恃此能知时。

星河满天月光白，东望扶桑悄无色。

一声高举耳目醒，四远群阴俱辟易。

陋巷人疏烟火稀，永夜沈沈钟鼓微。

闻之徐起就盥栉，颠倒不复忧裳衣。

君家迥居北城曲，阿阁嶕峣日鸣玉。

萧萧风雨得司晨，不使无功啄君粟。

