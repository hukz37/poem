# 旬虑十七韵呈同舍

**作者**: 司马光

## 诗词内容

府官无旬休，虑问廼游息。

诏书禁从诣，还舍始朝食。

缓带对藜羮，下箸免促迫。

门前吏卒散，却扫谢来客。

北轩有藤床，今晨始拂拭。

蓬髪乱宜梳，霜髭闲可摘。

开囊晒药物，发笥出书册。

菊畦亲灌浸，茶器自涓涤。

于时孟秋末，天晴色绀碧。

林叶虽未零，风声已淅沥。

神明还九藏，清气袭百脉。

征夫解甲胄，疲马脱羁靮。

蜚鸟开樊笼，跳鱼出鼎鬲。

形骸尽我有，不复为物役。

虽非久安逸，幸得少顷适。

讼庭止敲扑，咫尺异喧寂。

明朝不能然，顾盼愁月夕。

