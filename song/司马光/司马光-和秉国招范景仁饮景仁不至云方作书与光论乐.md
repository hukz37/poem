# 和秉国招范景仁饮景仁不至云方作书与光论乐

**作者**: 司马光

## 诗词内容

小桃佳李实如拳，西湖尽眼铺芳莲。

景仁不从乡贤饮，为此乐论方穷研。

周衰官失畴人散，钟律要眇谁能传。

近人欺众出私意，最可闵笑房生颠。

如光初不辨宫羽，是非得失安敢专。

每烦教谕累百纸，顽如鐡石不可镌。

王李阮胡相诋毁，各执所学何妨偏。

景仁家居铸鬴斛，欲除民瘼恐未然。

要须中和育万物，始见大乐之功全。

