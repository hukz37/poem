# 出都日涂中成

**作者**: 司马光

## 诗词内容

贱生习山野，愚陋出于骨。

虽为冠带拘，性非樊笼物。

扬鞭出都门，旷若解徽绋。

是时天风恶，灵沼波荡汩。

龙鬛互骞腾，鸥群远浮没。

川原寖疏豁，烟火稍萧瑟。

草木虽未荣，春态先仿佛。

桑稀林已斜，柳弱条可屈。

蛛丝罥晴阳，鼠土壅新窟。

徐驱款段马，放辔不呵咄。

与尔同逍遥，红尘免蓬勃。

