# 晚食菊羮

**作者**: 司马光

## 诗词内容

朝来趋府庭，饮啄厌腥膻。

况临敲扑喧，愦愦成中烦。

归来禠冠带，杖屦行东园。

菊畦濯新雨，绿秀何其繁。

平时苦目疴，滋味性所便。

采撷授厨人，烹瀹调甘酸。

母令姜桂多，失彼真味完。

贮之鄱阳瓯，荐以白木盘。

𫗦啜有余味，芬馥逾秋兰。

神明顿飒爽，毛发皆萧然。

迺知惬口腹，不必矜肥鲜。

尝闻南阳山，有菊环清泉。

居人饮其流，孙息皆华颠。

嗟予素荒浪，强为簪緌牵。

何当葺弊庐，脱略区中缘。

南阳匄嘉种，莳彼数亩田。

抱瓮亲灌溉，烂漫供晨餐。

浩然养恬漠，庶足延颓年。

