# 寿安杂诗十首 灵山寺

**作者**: 司马光

## 诗词内容

神林兴尽谋早归，草间露裛行径微。

忽思灵山去不远，马首欲东还向西。

垂鞭纵辔寻山足，洛水逶迤过数曲。

渐闻林下飞泉鸣，未到已觉神骨清。

入门拂去衣上土，先爱娑罗阴满庭。

庭下双渠走清澈，罗縠成纹日光彻。

寒声淅沥入肝髓，乱影彯萧动毛髪。

寺僧引我观泉源，堂东周回百步寛。

碧颇梨色湛无底，想象必有虬龙蟠。

泉南高山名鳯翅，宛转抱泉张远势。

岸旁修竹逾万竿，飒飒长含风雨气。

寺门下望情豁然，桑柘纷披满一川。

嵩高女几列左右，王屋太行来掌前。

昔为孔氏悬泉庄，岩洞犹存荆棘荒。

到今其下多怪石，熊蹲豹攫争轩昂。

嗟予归来苦不早，汩没朝市行欲老。

扪萝蹑屣须数游，筋力支离难自保。

