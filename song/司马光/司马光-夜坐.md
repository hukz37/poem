# 夜坐

**作者**: 司马光

## 诗词内容

春阳气未胜，重为阴所乘。

涔涔积雨阕，惨惨余寒增。

流云郁不开，烈风尚凭陵。

夜阑闭户牖，青晕生昏灯。

僮仆悉已眠，书几久欹凭。

涉猎阅旧闻，𫏐使心魂澄。

有如行役归，丘园恍重登。

又如远别离，邂逅逢友朋。

嗟嗟宦游子，何异鱼入罾。

夺其性所乐，强以所不能。

人生本不劳，苦被外物绳。

坐愁清旦出，文墨来相仍。

吏徒纷四集，仆仆如秋蝇。

烦中剧沸鼎，入骨真可憎。

安得插六翮，适意高飞腾。

