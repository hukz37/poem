# 又和夜雨宿村舍

**作者**: 司马光

## 诗词内容

积雨久未阕，岂徒行客忧。

夜闻屋中人，叹息悲田畴。

方春播殖时，种食皆外求。

鞭诃犯赤日，酷烈惭羸牛。

草薉竞禾长，从人借鉏耰。

晨薅戴星起，日暗未能休。

岂无一时勤，所觊歳有秋。

今兹昏垫灾，大埜成洪流。

直疑沧海溢，茧栗浮陵丘。

昔时百丈原，泛泛皆挐舟。

乔木失端杪，饥鸟下无投。

黍稷沉黄泥，圭合安可收。

嗟予乏技能，无以易糠麰。

贩鬻固所昧，敢托市井游。

欲依盗贼群，懦不闲戈矛。

已哉任天地，无益徒为愁。

一身无死所，况为妻儿谋。

之美爱物者，凄然涕霑裘。

一夫有不获，伊尹为深羞。

何当富斯民，比屋囷仓稠。

惜哉禄秩卑，此志终宜酬。

