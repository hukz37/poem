# 宿石堰闻牧马者歌

**作者**: 司马光

## 诗词内容

大河之曲多寛闲，牧田枕倚长堤湾。

乌栖鹊散堤树寂，柝木声稀宵欲阑。

牧儿跨马乘凉月，历历绕群高唱发。

幽情逸气生自然，往往鸣鞘应疏节。

歌辞难辨野风高，似述离忧嗟役劳。

徘徊不断何妨近，仿佛微闻已复遥。

长川冷浸秋云白，露草翻光凝碧色。

星疏河淡夜初长，展转空亭奈孤客。

洞箫音律京君明，可怜骨朽不更生。

安得使传哀怨意，为我写之羌笛声。

