# 瘿盆

**作者**: 司马光

## 诗词内容

瘿盆生以丑自鬻，突兀当轩耸群目。

海蛙鬭怒腹干张，老鲛蟠蛰鳞鬐秃。

昔时仙客浮孤槎，波痕渍朽成凹洼。

蜀都买卜置之去，尔来流落严遵家。

谁逄好事得宝蓄，裁供盥濯真可辱。

况为饮具承欢娱，未必蟠根胜珠玉。

不若刳为太古尊，满斟明水羞百神。

凷桴苇籥荐忠信，坐使风俗还深淳。

