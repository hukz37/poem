# 题太原通判杨郎中新买水北园

**作者**: 司马光

## 诗词内容

洛阳名园不胜纪，门巷相连如栉齿。

修竹长杨深径迂，令人邑邑气不舒。

爱君买园中桥北，堂压崖端跨空碧。

满川桃李皆目前，近水远山一朝得。

曾陪尊兄此高会，豁然如出樊笼外。

𫏐游尚尔况久居，胜气清风日相对。

易生画笔世所珍，麞猿满壁皆逼真。

并州近胡沙尘恶，终更早来为主人。

