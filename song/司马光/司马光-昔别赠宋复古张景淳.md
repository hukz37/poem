# 昔别赠宋复古张景淳

**作者**: 司马光

## 诗词内容

昔别如飞蓬，飘荡随所适。

那知十六载，卮酒对今夕。

渺然思旧游，间不容一息。

百年讵几何，会合难屡得。

复古素恺悌，志行重金锡。

皎如百炼精，不为燥湿易。

景淳气高逸，浩荡谁与敌。

下笔惊雷霆，龙蛇走屋壁。

居然器业美，但有富贵逼。

佗时绾金印，羁束愈愁寂。

须穷今日懽，快意浮大白。

勿辞簪弁倾，颓然倒樽席。

