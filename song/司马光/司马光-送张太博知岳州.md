# 送张太博知岳州

**作者**: 司马光

## 诗词内容

严风秀木折为薪，得罪由来为出群。

粥粥黄鸡憎鸖介，芄芄青蔓掩兰薰。

天资谗嫉多端巧，人极精明不易分。

饮水岂言吴刺史，谤书翻似马将军。

波涛汹涌动寒野，楼阁嶣嶤压暮云。

红叶寺深秋暖见，苍山钟迥夜清闻。

何妨绝境聊为中，正恐中朝亟用君。

身外百愁俱掷置，放歌沈饮且醺醺。

