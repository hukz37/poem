# 秀州沈珪漆烟最善持叶翰林诗来求余诗为作一首

**作者**: 程俱

## 诗词内容

白头柱史寥阳居，浮提龙检封金壶。

千金宝液出方外，洒作三元云篆书。

至今道德五千字，一一破暗如明珠。

安知此老天地祖，聊遣二化为诙娱。

华亭老工入吴市，戏以淳漆滋松腴。

壁中科斗何足道，勒崇正欲遵河图。

故令墨客从毛颖，玉堂伴直邻清都。

如椽之笔吐光焰，赓歌纪瑞无时无。

却分圭璧到蓬户，寂漠著书怜腐儒。

