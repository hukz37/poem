# 过红梅阁一首

**作者**: 程俱

## 诗词内容

春风如醇酒，着物物不知。

能使死瓦色，化为明艳姿。

寒枯出繁秀，巧与节物期。

江梅故幽独，绰约不自持。

居然北枝后，迨此白日迟。

春风日浩荡，醉色回冰肌。

清妍有余态，众芳谢凡卑。

凭虚一回睇，俯仰岁月驰。

所恨培雪根，向来岁寒枝。

差池弄芳晚，坐令颜色移。

颜色故妩媚，幽香无故时。

