# 夜坐

**作者**: 程俱

## 诗词内容

饥乌夜啼栖复起，仡粟飞光透窗纸。

卷帘万瓦白生烟，桂影扶疏浄如洗。

回肠正随清漏转，叶下空庭乱如霰。

青灯耿耿夜何其，云篆吐兰初一线。

岁云暮矣万窍号，霜天旅雁求其曹。

月行虚空几万里，群犬吠光声正豪。

蒲团瞑目空危坐，逝者如斯白驹过。

悠悠昨梦不可攀，此身此心何日闲。

