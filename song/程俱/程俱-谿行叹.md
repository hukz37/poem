# 谿行叹

**作者**: 程俱

## 诗词内容

潾潾石间流，落落滩下石。

相因成悍崄，日夜更拒激。

化为百雷车，转入千丈碧。

推舟上磊砢，尽日不寻尺。

我行三伏中，正自涩如棘。

于时久不雨，阳炎剧炊炙。

谿流仅如线，但见沙渚赤。

逶迤呼蛇港，百步涉重碛。

迢迢神亭濑，奡荡无遗力。

此身诚不赀，此日良足惜。

胡为弃分阴，尽室寄囏厄。

长谣飞仙章，慷慨三叹息。

