# 故人张达明徴饷舒术将以古句次韵酬之

**作者**: 程俱

## 诗词内容

忆官古龙舒，妙境开禹甸。

漱流探九井，曳屐穷四面。

借居龙溪上，窗户列岩𪩘。

客怀剧棼丝，撩乱不可剪。

时时出登临，款段胜屈产。

如持古神捶，破此牢愁键。

地灵多草木，灌蔓森秀软。

尝闻左宫仙，蘂笈发珍瑑。

摛辞叙山精，丰绮信无{忄典}。

几寻青冥㔉，时作芙蓉搴。

云琅未云剖，月醴忽以泫。

回观豨苓辈，市积空{山蹇}𡶴。

至今阿连功，焜燿华阳典。

宁当柙而藏，正恐知者鲜。

岂同西一方，但取一笑莞。

力驱三彭仇，况比黄金腆。

芳腴散灵柔，坐使百疴遣。

故人山中来，雅素过何点。

应知藜苋腹，岂复禁茗碗。

轻翔不可独，分送勤折简。

新诗出强韵，趣步不容挽。

微吟复小啜，气味清而婉。

何须养生论，药石问中散。

