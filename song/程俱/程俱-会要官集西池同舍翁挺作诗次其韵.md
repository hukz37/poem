# 会要官集西池同舍翁挺作诗次其韵

**作者**: 程俱

## 诗词内容

琼构涌空碧，鱼龙濯晴波。

游人与春竞，奈此西日何。

缅怀散花洲，青笠委绿蓑。

当年渔樵侣，问我何时过。

依然五湖境，乱眼烟云多。

恍疑三壶梦，欲继七字哦。

恨无石心儿，慨慷叩舷歌。

时英满四座，自许皆隋和。

翁子独不语，诗源泻悬河。

不作杜陵老，眼寒惊绮罗。

