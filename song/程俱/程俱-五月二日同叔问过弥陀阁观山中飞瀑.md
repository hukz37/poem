# 五月二日同叔问过弥陀阁观山中飞瀑

**作者**: 程俱

## 诗词内容

飞泉落青冥，掩冉振森木。

惊雷殷厚地，喷薄转空谷。

崩湍争喧豗，漱此千丈玉。

汹如秦军破，势比不周触。

初疑三峡移，无乃九井蹙。

云中阿兰若，峻岭鏁重麓。

凄寒绝人境，共此媚幽独。

长饥不难忍，洗耳谢羁束。

君方应时须，我已甘脱粟。

正恐山不深，从今友麋鹿。

