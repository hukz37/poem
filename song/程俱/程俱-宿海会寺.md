# 宿海会寺

**作者**: 程俱

## 诗词内容

万杉堆青没山骨，云埋七峰时出没。

飞泉拂石泻哀湍，下有万古蛟龙窟。

藏头睡熟呼不起，地坼三年蝗蝻出。

千山脉理渍清甘，一罅涓涓流石液。

同游况与惠询辈，纳屐振衣何勃窣。

大门当前新筑道，跨水曲栏欹突兀。

舂鸣𫐆辘趁朝炊，水畎悬流机械发。

搘筇对此自三叹，抱瓮老人长搰搰。

却坐幽堂忽浩歌，回首已失西山日。

