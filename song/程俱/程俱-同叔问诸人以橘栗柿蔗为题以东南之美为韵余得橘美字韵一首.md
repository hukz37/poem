# 同叔问诸人以橘栗柿蔗为题以东南之美为韵余得橘美字韵一首

**作者**: 程俱

## 诗词内容

三闾老沈湘，嘉颂谁为美。

白华发幽馨，春色荐甘醴。

金衣光出怀，缥实酸裂齿。

岂无三百苞，未见十二子。

缅怀商山翁，善幻亦徒耳。

壶中何足道，千刹一毫比。

我今老而穷，𫗴粥思乞米。

恨无千头奴，杼柚供万指。

殷勤祝移根，勿作江北枳。

