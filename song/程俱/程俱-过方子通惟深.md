# 过方子通惟深

**作者**: 程俱

## 诗词内容

白日苦易晚，我怀多隐忧。

忧思剧春浸，浩漫不可收。

出门欲有适，举步且复休。

尘中等胶扰，念此将焉投。

驾言城东北，阎闾即岩丘。

是中有幽人，厉志凌霜秋。

寸田荆棘尽，不假斤斧修。

门无杂车马，一饭乃见留。

虚堂芝术香，下有百尺虬。

苍阴匝平地，老干森下樛。

堂中罗酒浆，耿耿灯烛幽。

四天黮无光，万籁肃以揪。

炯然坐相向，更仆语益遒。

我身动乖迕，梦寐乔松游。

常恐在泥滓，永为天所囚。

会当从之子，濯足万里流。

