# 道山堂后小桃着花颇有幽态

**作者**: 程俱

## 诗词内容

春阳入花骨，疏叶皆昌丰。

蓬山足松桧，不作倚市容。

小桃三四花，擢秀冰雪中。

頩颜澹无言，绰有林下风。

无人对清赏，似笑华髪翁。

老来懒寻芳，挂杖无青铜。

不知春色深，但怪风日融。

颇闻西郊路，欲作朝霞烘。

何须逐流水，有马如游龙。

骑驴哦新句，醒醉同一空。

当年玄都观，葵麦栖残红。

却顾此幽绝，萧然对繁秾。

