# 灌竹

**作者**: 程俱

## 诗词内容

户枢不容蠧，展转夕与朝。

死水不赴壑，浅于杯所胶。

人生戒甚逸，起我少自劳。

呼僮续长绠，落落鸣桔橰。

携瓢傍修竹，灌洒绕百遭。

念此十二君，离群自江皋。

移栽一年余，已长数尺梢。

斋前雨霜丛，岁久根已交。

交根纒箨龙，卷叶不复摇。

聊苏夏日畏，未谢春雨膏。

萧萧便生凉，霍若云雾消。

却坐井边石，清泉濯双骹。

官闲但数数，听以老圃嘲。

岂敢运甓比，漫欲滋枯焦。

