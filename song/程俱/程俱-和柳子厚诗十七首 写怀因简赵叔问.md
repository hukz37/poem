# 和柳子厚诗十七首 写怀因简赵叔问

**作者**: 程俱

## 诗词内容

胡尘暗中原，世路日以艰。

脱身九死中，自笑老且顽。

才志本不竞，拂衣谢尘寰。

相从莫逆人，云萝共跻攀。

固知千里驹，未免山复山。

我已卜西谷，背崖结三间。

岂无风篁岭，亦有明月湾。

平生真远游，旧观忽以还。

儿童钓遨处，陈迹犹班班。

叠嶂蔼空翠，暗泉响余潺。

采芝嵁𪨷下，长谣想商颜。

逋客不复驾，居然掩云关。

从来悟泡影，岂但忘触蛮。

所幸戎马际，余生得长闲。

