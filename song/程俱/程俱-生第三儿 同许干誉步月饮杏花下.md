# 生第三儿 同许干誉步月饮杏花下

**作者**: 程俱

## 诗词内容

公不见锦衣白璧谁家郎，春风得意寻春忙。

红云步障三十里，一色繁艳无余香。

又不见玉川秾李正清绝，夜携仙客通寥阳。

连天剪刻万枝雪，缟裙练帨看明妆。

古来胜赏不易得，况乃花下延舒光。

豪端顿挫役万物，如彼枣叶持针芒。

昔人曲水咏觞处，茂林修竹空宫墙。

骋怀吊古赖何物，麹生风味安可忘。

自怜春色不到眼，归卧北窗书满床。

