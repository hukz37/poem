# 和柳子厚诗十七首 天久不雨高田皆坼乡人祈祷阅月乃雨远近告足有足喜者

**作者**: 程俱

## 诗词内容

长夏久不雨，良田失欣荣。

尘生畎浍间，小大空营营。

麻粟半干死，所忧负春耕。

嗷嗷走香火，灵湫汲寒清。

梵呗喧里社，油云被嘉生。

俄然下甘泽，驩声接柴荆。

年年镐京宴，及此万宝成。

偷生得一饱，感慨难为情。

顾念龙在野，悲歌泪纵横。

