# 同叶翰林游虎丘分韵得丘字

**作者**: 程俱

## 诗词内容

四顾渺平野，孤撑见林丘。

常疑涌地出，傥复海所浮。

上有千人台，灵踪想前修。

无情肯深义，顽石亦点头。

下有百尺渊，神光干斗牛。

阴崖不见日，草木皆先秋。

两晋多达士，东亭抑其流。

结庐远车马，寄此山之幽。

一朝施白足，弃去如毛輶。

矧伊桑下宿，肯作贾胡留。

