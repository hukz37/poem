# 元夕块坐因用叶翰林去年见寄元夕诗韵写怀  其一

**作者**: 程俱

## 诗词内容

儿童逐遨戏，先春祷春晴。

心如飘风快，目若冰壶明。

宁为惜日计，所愿佳节并。

老来见纷丽，如乾闼婆城。

流光不可挽，譬彼空中声。

那知节物佳，翛然谢将迎。

幽灯对简编，历历记所更。

斯须闭关卧，鼻息惊雷鸣。

寤念北山北，田家已催耕。

胡为异乡久，空寒猿鹤盟。

