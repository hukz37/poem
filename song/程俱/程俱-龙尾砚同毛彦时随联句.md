# 龙尾砚同毛彦时随联句

**作者**: 程俱

## 诗词内容

歙水清以𫘝，歙山文且坚。

谁持玉斧琢，制此月様圆。

想当结绳后，要使鸟迹传。

雕锼见骨格，岂与瓦砾全。

陂陀百氏圃，泓澄九经渊。

墨海不复见，柯岩那可肩。

星稀涵纬象，眉绿生春妍。

规模异镕鐡，濡写殊怀铅。

正当秋兔颖，发此霜松烟。

一从毛褚游，几作虫鱼笺。

徴辞想妃子，揾首怀张颠。

宁同李生瘗，聊续胡公镌。

常疑老蚌壳，浸润成膏妍。

坚逾鹅池铸，质射铜台埏。

纷纷况多伪，渇雀同栀鞭。

琳坳隐多水，十手寄所宣。

池光潋墨色，云气开毫联。

翔鸾及垂露，逸势徒飞骞。

谁云过珪璧，或用磨戈鋋。

吾今欲焚弃，负耒归园田。

