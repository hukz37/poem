# 戏题钱守宋汉杰泉岩古刹

**作者**: 程俱

## 诗词内容

广文斗酒邀同襟，胸中嵩衡郁千寻。

醉来盘礴吐幽怪，惨淡崖谷森相临。

向来三绝信珠璧，肯用抵鹊荆山岑。

诗中有画画中句，两峰高并蓝田阴。

祇应摩诘可方驾，老向海角嗟英沉。

何人左手作右字，题此古刹藏烟林。

不知眼力尚能尔，叠嶂巃嵸穷幽深。

使君家世旧湖海，戏假尺素资讴吟。

更登日观望八极，中有山水无穷音。

