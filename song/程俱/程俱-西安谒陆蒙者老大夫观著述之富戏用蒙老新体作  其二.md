# 西安谒陆蒙者老大夫观著述之富戏用蒙老新体作  其二

**作者**: 程俱

## 诗词内容

白头书生黑头翁，长安时花幽涧松。

远飞近啄虽异志，天命厚薄无雌雄。

钩深采博燥喉吻，守此一亩蓬蒿宫。

杜门不出交二仲，木阴涧曲遥相通。

紫囊贝叶资艺苑，款关一见逾三冬。

亭亭漫吏多所历，干死书萤心似漆。

王门宾阁不留行，赭颜趼足搜泉石。

茅檐正欲结云根，竹叶榴花荐余沥。

当从元亮赋言归，木茹麻衣永投笔。

