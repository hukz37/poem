# 用德祖韵送毛彦时二首  其二

**作者**: 程俱

## 诗词内容

断港冰未泮，海风起蓬蓬。

君行亦良苦，浮家秋复冬。

故人一相遇，醉觉心形融。

道旧有深乐，班荆余古风。

何当度杨子，起视东井中。

未应迫期会，促步佐一同。

况当万灯燃，流光煖疏栊。

胡为即言别，系书凭鸟工。

空令千里月，团团出天东。

解舟动栖禽，破晓啼匆匆。

酒阑城西道，已失衔烛龙。

振衣一回首，瞥去如惊鸿。

