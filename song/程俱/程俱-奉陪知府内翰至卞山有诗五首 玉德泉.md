# 奉陪知府内翰至卞山有诗五首 玉德泉

**作者**: 程俱

## 诗词内容

卞维吴兴镇，杰出众山外。

晴朝自生辉，韫玉见奇态。

新阡表南阳，独据山水会。

青松三万本，已复出蓬艾。

灵泉发道左，天遣资灌溉。

初无一线溜，泛滥欲浮芥。

披榛伫方空，余浸忽可浍。

清逾金沙泓，甘此中泠派。

朝涵卞峰云，暮作霅溪濑。

岂惟供百须，旱岁亦多赖。

殷勤五大夫，随喜奉微盖。

尝闻瑜瑾姿，德与君子配。

兹泉为人出，固是神所介。

当令玉德名，相与流千载。

