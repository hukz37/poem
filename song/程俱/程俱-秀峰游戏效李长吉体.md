# 秀峰游戏效李长吉体

**作者**: 程俱

## 诗词内容

玉龙冲碧萦山脊，蜿蜿踏龙上穹碧。

神奇鬼巧镵高青，露压春烟染山色。

举头便足千里游，太湖万顷涵天白。

剪霞噀雾湿青红，锦楣花础明清空。

松声拂枕破幽梦，冰轮逗滑寒朣胧。

殿角联珠挂星斗，透冷飞光射疏牖。

古香飘桂夜阴阴，云楼报晚生铜吼。

摧颓羁客青山人，悠悠九土飞红尘。

眼前历历千古意，琴台不见吴宫春。

