# 仲嘉录示新斋联句用韵书怀奉寄一首

**作者**: 程俱

## 诗词内容

我歌无庸归，礼意固有属。

渠侬方不顾，欲问何拘曲。

乃知交际难，不若逃空谷。

忧端浩无穷，日饮思枕麹。

文求世人笑，字异山鬼哭。

龙鸾阅斯冰，剑弩对鹞鹄。

雁门既呼卿，司武或见梏。

闭关固自如，青简得三复。

谁后足趦趄，堕彼手翻覆。

汨泥无纡辔，绝迹慕前躅。

故人有新诗，远寄资賸馥。

鸣嘤倡复和，流征断还续。

华如三女粲，学陋一夔足。

吟余写幽怀，蹇思惭刻烛。

