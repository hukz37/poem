# 奉陪知府内翰至卞山有诗五首 朱氏山居

**作者**: 程俱

## 诗词内容

嵚崎宝山麓，乱石如鬭兽。

云根尽中空，嘘吸弄昏昼。

兹山颇似之，无乃共灵构。

如何在人境，有此泉石囿。

深岩隐荟翳，竹树两森秀。

坡陀接烟磴，足力恣所究。

恍然天地开，远目千嶂骤。

中营五亩宅，何必封石窌。

桑麻无外求，茶果供日富。

夭条列僮奴，花草更黼绣。

生生所应有，取足谢奔走。

嗟余四方志，老大无一就。

对此寸心惊，无因托圭窦。

