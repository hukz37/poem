# 雪中与礼部同舍过葆真宫

**作者**: 程俱

## 诗词内容

朝来青霞城，汹涌烂银阙。

悠然眄天宇，晶莹欲冰彻。

虚空无表里，白照混日月。

九区绝纤尘，爽气争栗冽。

初疑骞林境，琢玉堕飞屑。

人间出灵苗，顷刻皆秀发。

不知皇季氏，羽卫森幢节。

刚风振长空，襟珮剧飘瞥。

真仙足按地，险秽尽平洁。

坐令三千界，一洗声利热。

伟哉此遐观，曳屐到蒙越。

池台静相照，澒洞失坳垤。

仰窥乾坤大，未信东南缺。

要须风露腹，始称此清绝。

安得垂天鹏，一跨眇空阔。

