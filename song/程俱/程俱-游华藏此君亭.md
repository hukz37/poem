# 游华藏此君亭

**作者**: 程俱

## 诗词内容

山空木叶脱，霜露日已寒。

萧萧岁寒子，劲气不可干。

下庇秋草根，上栖众鸟安。

烟梢掠云汉，过者仰首观。

云何九衢罅，有此五亩寛。

况当祇洹舍，永谢翦伐叹。

高人名此君，千载莫敢刊。

岂同渭川封，肯污秦氏官。

鹓鶵未来食，螟螣或见残。

终然保常操，特立良独难。

我疑卞忠贞，铁石琐肺肝。

遗骸寄此地，藏碧留余丹。

精诚入毛髪，化此千琅玕。

见之发三叹，临风肃衣冠。

