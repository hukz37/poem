# 寄张武子

**作者**: 刘应时

## 诗词内容

霁月耿东南，流光浄如洗。

幽人怀夜光，掬水弄清泚。

春云多态度，蒸缊出山麓。

舒卷无定踪，形容劳远目。

可人古锦囊，多乎斯二者。

造物发天藏，笔端妙陶冶。

我具择法眼，仅得窥一斑。

恨无餐玉法，谩入蓝田山。

别来岁月换，倏如飞鸟过。

升沉不足数，交谊果如何。

夜窗浥露气，策策秋声高。

假寐发永叹，念远心忉忉。

