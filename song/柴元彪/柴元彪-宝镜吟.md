# 宝镜吟

**作者**: 柴元彪

## 诗词内容

荆山已童若耶涸，若耶可采山可凿。

金精少皡不敢秘，鉴坏飞就欧冶错。

祝融煽焰千丈芒，玄冥洗光万里烁。

冷侵鸾镜影自舞，泓澈鬼神胆欲落。

圆象曜灵绛气浮，玉台悬处风飕飕。

山人一玩一心骇，毛骨竦竖难𥩟留。

直征千金就我卖，拂拭高堂向人挂。

我行镜中人亦行，我拜镜中人亦拜。

向前试问镜中人，一我何缘有两身。

知是傍人知是我，一笑问君谁假真。

人在镜中亦一笑，惟我与君同一照。

照人照我休照形，照出人心方是明。

