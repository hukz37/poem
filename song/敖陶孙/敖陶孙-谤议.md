# 谤议

**作者**: 敖陶孙

## 诗词内容

四方集谤议，著面矢如雨。

前身雷将军，柴立吾甚武。

却还观我生，与世实鉏铻。

西通祢衡邻，东接嵇康堵。

以兹料身后，藐未得死所。

一州纳一嘲，一邑献一侮。

并浙十五州，我作大谤府。

余外九州者，设伏特未举。

徐思浮言端，中实无所主。

怪雪群犬吠，眩日百鸟语。

何由泽其喙，环海变春醑。

坐使声名高，一日跨尧禹。

