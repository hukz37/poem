# 六月内喜雨诗

**作者**: 敖陶孙

## 诗词内容

炎天亦靳雨，特地费雷将。

隠隠来何久，飞飞势稍飏。

初从霑块润，忽作建瓴忙。

穉子抛书出，臞禅解缚狂。

苖滋应秀颖，风过忽温凉。

蛛网掀三面，虫书漫数行。

衾箱开岁事，恩泽到诗章。

怨暑移今昨，烦疴觉在亡。

青莲开绀宇，白苎舞雕墙。

只影还晡暮，惊心重渺茫。

思惟大火聚，回向六时香。

脱略时流辈，周旋古佛场。

身才丈六足，舌乃大千长。

此理凭谁诘，何方更举扬。

鼠愁灯崛峍，鸦睨铁琅珰。

生理何聊赖，斯文重激昂。

盛时追少壮，故步失寻常。

政尔蓬心𫉁，依然贝叶光。

