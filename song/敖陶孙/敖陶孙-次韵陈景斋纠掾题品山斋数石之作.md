# 次韵陈景斋纠掾题品山斋数石之作

**作者**: 敖陶孙

## 诗词内容

吾山何足夸，君语烦专送。

姿为丘壑媚，意重璆琳贡。

芥胸划玲珑，眯眼豁尘瞀。

白云足怡悦，明月得簸弄。

居然卫霍近，顿压邹鲁哄。

故人真阳守，遗补臞庵空。

数株立拏螭，一笑慰歌凤。

缅思昔牛李，竞势急鞿鞚。

能令山崒硉，所欠腹空洞。

那知负之走，更使逐者众。

谁言山上山，竟作梦中梦。

老衰本无欲，标榜聊取衷。

独怜伏虎雄，必得饮羽中。

荆室虽苟完，汉仪亦多偬。

君能载酒来，我愿共饭瓮。

