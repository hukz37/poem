# 读书

**作者**: 刘挚

## 诗词内容

西风入梧桐，白露下云汉。

洒洒晚秋色，清凉复神观。

岁月不我与，料理前日慢。

念此平生心，所乐在黄卷。

太羮与玄酒，梨樝及俎籑。

滋味要足口，更复恨未见。

灯火夜可亲，巾箱字甚惮。

纷纷事是非，碌碌世治乱。

千古守糟粕，未免斵轮叹。

圣贤有堂奥，大道堪夷坦。

是为名教乐，足以了衰晏。

惜日营珠金，投身蒏歌管。

彼志各自言，难以一理贯。

