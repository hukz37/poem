# 天苏酒成次路韵

**作者**: 刘挚

## 诗词内容

粤岭酒万户，酝者无刑章。

以兹于酿事，家家致其祥。

羁人亦随喜，聊自慰空觞。

颇收诸家法，曹髙及张王。

不复使邻舍，更笑瓮下狂。

软熟秋糯洁，芬烈吴秫香。

堈头沸珠螘，斝面灯玉浆。

人情喜自誉，谓可官法当。

方时见初菊，熠爚浮冷黄。

颓然此中趣，不觉乡路长。

格髙气淳圣，何至肠腐伤。

区区美芹意，欲以酌后皇。

余醺到郡郭，恨无嘉宾将。

增酿更加数，从今百忧忘。

