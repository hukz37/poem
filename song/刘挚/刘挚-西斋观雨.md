# 西斋观雨

**作者**: 刘挚

## 诗词内容

长庚谢余炎，大火躔西极。

开轩对朝雨，拭目看秋色。

云空相晦明，风缕乍斜直。

声繁自飘萧，势急勿淙激。

方塘潜浪潮，万瓦乱珠射。

巢燕倦翩翩，庭芜长纷籍。

闲花洗幽素，秀木舞凉碧。

清气醒筋骸，余爽入几席。

迹希蒋诩径，兴髙陶令宅。

绕郭听懽声，登秋饱丰泽。

良辰感孤宦，念我久行客。

穷年不自乐，心迹雨何益。

功名羞诡奇，岁月易类斥。

圣人堂有奥，大道坦可适。

胡为世俗间，区区较寻尺。

