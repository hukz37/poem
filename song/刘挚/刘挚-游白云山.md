# 游白云山

**作者**: 刘挚

## 诗词内容

西山矜霁色，林岭溯晨光。

万象露荣秀，熙然数盛阳。

扶笻喜暄暖，更得春日长。

回阡互亏蔽，丛薄纷青黄。

溪桥觉飞动，涨水起连航。

杳杳岩壑步，翛翛松桂香。

道人诵所闻，坐使身世忘。

谁我共出处，闲人澹徊翔。

风铃有妙想，天乐浮图傍。

非徒爱石壁，行将营草堂。

彼哉楚人子，记恨撷幽芳。

