# 寄题定州杨君园亭

**作者**: 刘挚

## 诗词内容

隐不在山壑，名园抱南城。

梧竹有远韵，泉石非世声。

林花品莫数，野鸟驯不惊。

主人堂其间，对境心已清。

举遗笑录录，放言独冥冥。

新诗写闲逸，其声自和平。

吾尝攻风俗，燕赵义而诚。

自古志慷慨，其人尚功名。

苟非胜绝地，乌可夺其行。

士于内与外，罕能权重轻。

主人不待识，定无俗世情。

