# 霪雨

**作者**: 方岳

## 诗词内容

朝雨暮雨不肯晴，昏昏冥冥如翳尘。

舍中连月汗流础，道傍前日泥埋轮。

东南地倾水所汇，潮汐沙拥江之滣。

埧头中沙坐可想，往往政与洪涛濒。

陵迁谷变不知代，但见万瓦差鳞鳞。

老钱试手建都邑，盖亦安土非经纶。

海咸舄卤易岚雾，况此梅蒸天絪缊。

沮洳与吾类{圭黾}黾，爽垲久欲还麋麕。

因思吴赵宁爱此，适已灞上翔真人。

当时倘匪地天泰，讵知无意云雷屯。

