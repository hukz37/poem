# 郑佥判取苏黄门图史园囿文章鼓吹之语为韵见贻辄复赓载  其四

**作者**: 方岳

## 诗词内容

我观众草树，等是气所囿。

蓬茅一何荒，桃李一何秀。

荣悴固不齐，受命了无缪。

所以山中人，翩然拂归袖。

丁宁语泉石，此误不可又。

开帘受微飔，排闼入孤岫。

是身如虚空，一室宽宇宙。

夫何不訾省，与世争决骤。

天分有固然，吾力岂其究。

