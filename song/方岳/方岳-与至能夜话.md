# 与至能夜话

**作者**: 方岳

## 诗词内容

吾生如征鸿，岁月如脱兔。

江上烟雨寒，花老春已暮。

肯辞白发亲，我盖坐贫故。

文章未得力，儒冠岂余误。

至能我辈人，未随时俗恶。

青灯竹窗底，健论时一吐。

风雷万马奔，沧溟百川赴。

策名藉奉常，颜色若有迕。

堂堂湖海豪，岂供折腰具。

欲于我乎馆，西山美无度。

谨勿袖笏来，恐犯西山怒。

