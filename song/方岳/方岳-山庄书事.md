# 山庄书事

**作者**: 方岳

## 诗词内容

晨兴抹两屦，为口见驱迫。

课童督秋刈，野获夜彭魄。

田翁适过予，䍀缕黑而瘠。

具言土力贫，年登苦囏厄。

一饭不自期，未议了称责。

昨者耆长来，名复挂欠籍。

截绢入官输，官怒边幅窄。

抛掷下堂阶，退字印文赤。

卖牛重买丝，篝灯不停息。

明当扣东邻，假牛下牟麦。

久贫少人情，恐复不见借。

既去重感伤，行行犹欠息。

我归不能眠，草根鸣蟋蟀。

