# 元夕病中

**作者**: 方岳

## 诗词内容

家贫近市常喧啾，灯夕无灯冷于水。

罢参法喜深炷香，示疾维摩低隠几。

梅花相亲不余负，酒盏成疏竟谁使。

一生甘作痴冻蝇，百方莫趁追奔螘。

颇闻捷奏箭飞书，想见升平花作市。

醉吹笙篴舞蛾眉，春入鼓鼙腾马耳。

落钗敖荡少年事，弹铗悲歌游侠子。

宁种松风眠隠居，自𣃁芝田餐甪里。

掉头尘土谁枉尺，过眼纷华不盈咫。

吾生如月浪中翻，人情得蜜刀头舐。

内观各自普光明，顿悟中生大驩喜。

紞如三鼓雨声寒，睡思正浓姑舍是。

