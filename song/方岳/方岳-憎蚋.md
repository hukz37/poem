# 憎蚋

**作者**: 方岳

## 诗词内容

火云烧空无处避，深入山林屏幽翳。

松声竹影差可人，高枕石头眠薜荔。

蒙松欲堕无何乡，奇痒爬搔纷芰制。

{甍瓦=羽}{甍瓦=羽}黑子著两股，劣视焦螟何琐细。

苍头在旁具言状，谓特可憎是为蚋。

昼飞夜息繁有徒，胚胎郁蒸育芜蘙。

使彼为虺蛇之螫，则已焚于伯益之熭。

惟其一蚊之睫有余栖，九牛之毛不足计。

故虽离朱莫睹其翼而善飞，{角虒}俞弗闻其声而工噬。

盖天地万生，其么么微眇未有尔若者。

而小则抓麻姑之爪，甚或疥疡医之齐。

岂非族虽微而猥多，形易潜而叵测。

吁嗟先生归休乎，物固有时姑小憩。

蚊蠛蠓，满乾坤，可奈渠何苦攘袂。

一叶秋，群动闭，蚋何之兮岂其殪。

先生于时，融融泄泄。

半枕风清，千山月霁。

