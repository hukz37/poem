# 郑佥判取苏黄门图史园囿文章鼓吹之语为韵见贻辄复赓载  其五

**作者**: 方岳

## 诗词内容

往年郑子真，口语挂吏文。

宁知世间事，变化纷如云。

有司出纳吝，但守吾见闻。

参互漏一钱，怒气欲嚼龈。

鞭笞敢谁何，竟取众犬狺。

大官饱谿壑，此特其毫分。

奋髯一轩渠，要亦何足云。

人言老先生，膏以明自焚。

归来北窗底，寸田得鉏耘。

诸公直汲黯，羔雁当成群。

乃肯巾柴车，林壑伴野麇。

相从亦何乐，赖有中书君。

