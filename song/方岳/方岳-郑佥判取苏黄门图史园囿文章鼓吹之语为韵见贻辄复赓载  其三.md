# 郑佥判取苏黄门图史园囿文章鼓吹之语为韵见贻辄复赓载  其三

**作者**: 方岳

## 诗词内容

澡身乎书圃，晞发于礼园。

静中观我生，父干而母坤。

宁不自爱重，日夕声利昏。

前修亦人耳，而我何沄沄。

飘流众浊间，我者能几存。

人言千丈清，不如一寸浑。

吾方洗吾耳，尔舌宁可扪。

人情习华竞，何啻于乞墦。

此固吾不能，归袖风翻翻。

寘矣勿复道，荷鉏过前村。

