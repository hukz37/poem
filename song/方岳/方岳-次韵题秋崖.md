# 次韵题秋崖

**作者**: 方岳

## 诗词内容

秋崖何尝与人绝，渠自胸中欠风月。

齐云落星吾所无，草木深幽终是别。

桂花正开山气清，人间无路争峥嵘。

虚皇借与广寒住，夜半拟进秋风行。

芙蓉作城花露惹，一片月明天上下。

风前把杯和月吞，嚼出新诗不供写。

醉倒宁知酒户悭，满身树影蛟蛇蟠。

群仙挽我便归去，云海翻涛毛发寒。

