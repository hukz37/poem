# 田园居之右辟小室曰耕雨醉题壁上

**作者**: 方岳

## 诗词内容

南冈北冈鸣鹁鸠，高田低田俱怒流。

一蓑烟雨驾觳觫，老手犹在吾何忧。

灯火半生书作祟，几欲送穷穷不去。

吁嗟先生谁使汝，苦要革革换双屦。

如闻双屦得有辞，向来弃我君何之。

百无一成唯忍饥，胡不烂煮秋崖诗。

岁晚相期亦不恶，莫更将书累牛角。

并烦说似下邳侯，尔辈方当束高阁。

