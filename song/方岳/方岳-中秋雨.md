# 中秋雨

**作者**: 方岳

## 诗词内容

明月如佳人，会晤良亦难。

畴昔相与娱，误作容易看。

何如费倾结，欲语不可殚。

云间金背蟆，爱惜白玉盘。

宁受妒妇欺，不借俗世观。

坐令四中秋，雨滴梧桐寒。

人情重今夕，吴缾藓花干。

亦知月不老，终当出林端。

岂无三百钱，醉此素所欢。

举杯吞寒光，流入诗脾肝。

令我书传香，一洗儒生酸。

