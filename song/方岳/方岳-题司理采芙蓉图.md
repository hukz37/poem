# 题司理采芙蓉图

**作者**: 方岳

## 诗词内容

纫之以湘累秋兰之珮，载之以剡溪夜雪之舟。

漱之以清冰寒露之壶，浇之以碧玉晴云之瓯。

著童船尾书船头，荷花浦溆双飞鸥。

新红如洗云锦稠，停桡𥩟棹香浮浮。

薰风满座凉飕飕，醉面欲醒谁相酬。

若有人兮眇中洲，把住月老叫不休。

花亦问月愁不愁，何以了此蒹葭秋。

蛟宫蛟宫夜泣悲灵修，鳞幢欲湿行云留。

楚骚如水不可作，此意难以笔墨求，荡予桨兮涯之幽。

