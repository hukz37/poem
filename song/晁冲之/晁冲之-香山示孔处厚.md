# 香山示孔处厚

**作者**: 晁冲之

## 诗词内容

我来南经几山过，马行似冲山色破。

风烟席卷嵓穴开，涧花萦回水流左。

悬崖仿佛闻松声，下瞰幽深鸟飞堕。

老夫他年有所归，定结白茅依紫逻。

日高下马古寺门，鱼鼓欣闻脱清饿。

道人碧眼照川谷，云起盘陀藉高坐。

殷勤劝我更莫归，泪鹤啼猿亦相和。

窗前笑唤祁孔宾，世间安用招魂些。

