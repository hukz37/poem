# 咏蚕

**作者**: 姜特立

## 诗词内容

{亻蠡}{亻蠡}屡神化，宛宛始成室。

生从五泰初，事至三起毕。

利物先遭烹，谋身自无术。

衣被遍四方，丘山计端疋。

岂知骄奢主，结绮纵游逸。

剪彩满园林，光辉艳风日。

理宜得败亡，此道天所疾。

礼经重亲蚕，一缕知自出。

大禹恶衣服，仁俭由圣质。

我本生田家，蚕织尝究悉。

初不耻缊袍，一煖志愿讫。

