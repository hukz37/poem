# 因见市人以瓦缶莳花屋上有感

**作者**: 姜特立

## 诗词内容

城中寸土如寸金，屋上莳花亦良苦。

因思离宫与别馆，南至九嵕北鄠杜。

东西延袤八百里，桥梁袅空七百柱。

伤哉好大荒主心，岂识世间蓬筚趣。

一邱一壑吾辈事，随分园池何用许。

我今度地山一隅，栽柳栽花已无数。

大虽不足小有余，便可终身为老圃。

