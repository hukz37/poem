# 山园四咏 雅志堂

**作者**: 姜特立

## 诗词内容

谢公有雅志，颇爱东山游。

坡仙得其心，妙语寄清讴。

苍生事未了，已了还即休。

彭泽小邑宰，其事固不侔。

等闲一墨组，未死谁肯投。

况此大功业，声名天壤流。

始末终不渝，盛事古鲜俦。

信知山林乐，不贵公与侯。

岩壑有廊庙，搢绅或戈矛。

而况此老躯，日月不少留。

汲汲尚不足，岂容复悠悠。

揭榜慕前贤，驽马睎骅骝。

死者如可作，把酒起相酬。

