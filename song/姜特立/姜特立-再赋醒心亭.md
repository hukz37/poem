# 再赋醒心亭

**作者**: 姜特立

## 诗词内容

小桥枕沧湾，一水绕清激。

横来莫知源，委去无寻迹。

戏鱼时度浅，好鸟忽鸣寂。

堂坳隠空谾，竹树閟寒碧。

朝霏溢朱栱，倒影泛瑶席。

仰窥一迳上，始觉藏深僻。

尚忆客中行，盘峤倦登陟。

峰回路忽下，溪馆曾休息。

高低相掩映，景趣无终极。

朅来坐忘疲，欲去或穷夕。

安得青霞人，共此白云适。

