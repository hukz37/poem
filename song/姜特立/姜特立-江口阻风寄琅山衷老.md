# 江口阻风寄琅山衷老

**作者**: 姜特立

## 诗词内容

人间有浄境，咫尺不易通。

今朝解尘缚，始到天人宫。

叠嶂拥崔嵬，夏木郁青葱。

白鸟巢半山，掩映画图中。

高低辟窗牖，绿阴翳芳丛。

境寂意自佳，坐久心弥空。

更兹主人贤，晤语禅味融。

归途若有得，便欲超樊笼。

奈此尘缘深，踪迹如惊鸿。

驱车出兰若，俯首坐踈篷。

连日滞江干，风雨渺冥蒙。

缅怀支道林，此会何时逢。

