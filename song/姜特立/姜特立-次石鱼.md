# 次石鱼

**作者**: 姜特立

## 诗词内容

君不见陇州石鱼生地下，中有䲡鲫皆同化。

又不见衡湘石鱼生山中，鱼身鳞鬣俱如画。

世间何独此石为鱼形，石蛇石蟹皆如生。

虾蟆口吻酷肖似，螬蛴蠕动几能行。

悠悠荒怪不可考，吾意造物初无情。

阴阳融结亦偶尔，俗智讵可窥杳冥。

叶君得此不足惜，君自川岳储英灵。

来春禹浪忽变化，头角天上看峥嵘。

此时回首视此石，弃置殆与砂砾并。

