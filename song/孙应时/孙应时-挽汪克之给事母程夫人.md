# 挽汪克之给事母程夫人

**作者**: 孙应时

## 诗词内容

黟水衣冠盛，汪程甲一州。

世贤锺上寿，家范袭芳休。

右府尊章重，嫔闺法度修。

蘋蘩祗祀事，枌堇媚肴羞。

勤约饶经理，慈祥遍抚柔。

齐眉友琴瑟，断织戒箕裘。

郗桂遇辉赫，潘舆饱宦游。

金章严侍膝，彩服称遨头。

叠嶂双溪晓，千岩万壑秋。

平反间笑语，燕喜溢歌讴。

九秩童颜在，三朝宠渥稠。

一毫宁复憾，五福更谁俦。

鸾影合尘鉴，龙藏乐故丘。

高门余善庆，衮衮正公侯。

