# 李允蹈以诗见诒走笔和之李号能诗诸贵人客也

**作者**: 孙应时

## 诗词内容

四海伙人物，百年各驰驱。

持身付埃尘，扰扰竟何须。

临邛家四壁，洛北饭一孟。

白首颇光荣，不愧初心无。

男儿胸中奇，玉虹自呵嘘。

沧浪振幽洁，沆瀣餐云腴。

养性一无累，经世乃其余。

芙蓉为裳衣，秋兰为珮琚。

西游略昆仑，东征拂玄菟。

乘风羾天门，九阙请三呼。

太息治安策，中流资一壶。

河山洗祲氛，日月行天衢。

凌烟千载容，丹青为君铺。

请君办此事，勿待余子俱。

我懒复无用，藜羹守故书。

敢云骊龙睡，妄意渊中珠。

