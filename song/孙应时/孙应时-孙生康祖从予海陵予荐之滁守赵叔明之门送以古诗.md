# 孙生康祖从予海陵予荐之滁守赵叔明之门送以古诗

**作者**: 孙应时

## 诗词内容

洙泗诸公游，参实少且鲁。

谁知一贯学，其进乃甚武。

儒生多山野，此事亦已古。

儇儇细儿黠，往往车上舞。

后生识取舍，百不能四五。

子兮何为者，独行事踽踽。

嗟我离师友，岁月渐莽卤。

子辱从之游，未必免聋瞽。

淮丞少官事，吏散日亭午。

藜羹共脱粟，本不计客主。

亲年当喜惧，药裹属𫌨缕。

劳子辞我去，天寒无乃苦。

滁阳贤太守，岂弟民父母。

青山照城郭，广厦庇风雨。

子往事占毕，可但费樽俎。

窗明棐几浄，坚坐勿窥户。

交情贵胆肝，师道在规矩。

何妨坐椎钝，未可习媚妩。

万里须坚车，百步要彊弩。

书来说新功，吾其俟飞羽。

