# 吴文伯用李允蹈追字韵见赠亦次答之

**作者**: 孙应时

## 诗词内容

鸡鸣市声起，冠盖日相追。

终然寡同调，千里怀风期。

忆从十年前，识君黄绢词。

安知淮海来，得此埙箎吹。

武库森器宝，清庙陈尊彝。

持君胸中富，自足夸一时。

况今亨衢开，秣马随所之。

功名何足道，谈笑观指麾。

交情无远近，人事有合离。

他年一尊酒，长恐劳相思。

