# 入剑门和少陵韵

**作者**: 孙应时

## 诗词内容

客还入剑门，纵览形势壮。

两崖摩青天，石城岌相向。

风云郁惨淡，神鬼见情状。

重关一何危，哀壑不可傍。

岩蹲虎豹怒，水落龙蛇放。

英雄意飞扬，行路色沮丧。

杀人古如麻，俛仰有余怆。

我游亦何事，哦诗神颇王。

杜陵千年句，角逐不得让。

过关一雨凉，浓绿出千嶂。

独酌无与歌，怀人复怊怅。

