# 送别宋金州

**作者**: 孙应时

## 诗词内容

安康使君发成都，群公祖送车塞途。

秋风关山二千里，王命不得辞崎岖。

使君世族楚彭城，家今会稽之上虞。

我居咫尺不早识，万里相逢天一隅。

眼中豪杰未易得，使君人物当代无。

连年三取太守印，赫然帅钺兼兵符。

不忧无地起勋业，所要许国存规橅。

贵人例急歌舞娱，使君善爱千金躯。

国耻未雪长荷殳，一念勿忘先大夫。

呜呼，一念勿忘先大夫。

