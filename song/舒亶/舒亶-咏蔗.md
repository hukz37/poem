# 咏蔗

**作者**: 舒亶

## 诗词内容

瑶池宴罢王母还，九芝飞入三仙山。

空余绛节留人间，云封露洗无时闲。

节旄落尽何斓斑，野翁提携出茅菅。

吴刀戛戛鸣双环，截断寒冰何潺潺。

相如赋就空上林，倦游渴病长相侵。

刘伶爱酒真荒淫，狂来欲倒沧溟深。

此时一嚼轻千金，垆边何用文君琴。

五斗一石安足斟，坐想毛髪生清阴。

萧瑟甘滋欲谁让，柤梨橘柚纷殊状。

冷气相射杯盘上，顾郎不见休惆怅。

佳境到头还不妄，诗成虽愧阳春唱，全胜乞与将军杖。

