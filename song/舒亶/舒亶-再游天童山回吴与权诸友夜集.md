# 再游天童山回吴与权诸友夜集

**作者**: 舒亶

## 诗词内容

太白崭岩几百尺，仙人一去无消息。

临云时复倚栏干，独看千峰万峰碧。

昨夜长须城里回，报道湖上秋风来。

醉园雨过月台冷，篱根白菊看看开。

却杖青藜趁流水，目送征鸿下山觜。

蓬船荅浪遶丛芦，咫尺烟汀几万里。

忽见江头江月白，纷纷笑语城东陌。

一尊此酒一枰棋，未到懒堂犹是客。

