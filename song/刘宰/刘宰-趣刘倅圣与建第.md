# 趣刘倅圣与建第

**作者**: 刘宰

## 诗词内容

鹪鹩巢枝宽，大鹏溟海窄。

不齐物之情，大小贵安宅。

一区扬子云，衡宇陶彭泽。

何妨轮鞅稀，所憎廛市迫。

吾宗携家来，寒暑已屡革。

寓舍得贾区，开门即广陌。

四邻共壁立，而无藩墙隔。

昼通燔炙芬，夜悉笑语哑。

麕至窘宾朋，雨立愧臧获。

传闻三径地，经始得长策。

良材蔽川下，贱售非难索。

露廪发陈积，香饭流匙白。

群工闯户外，拱手听规划。

愿速大厦成，却展抟风翮。

