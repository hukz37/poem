# 次刘圣与游土山韵

**作者**: 刘宰

## 诗词内容

巨浸邑东南，西北起培𪣻。

意恐七泽翻，遗此镇其后。

我来雪霜降，阳和开岁首。

平波十万顷，如镜照妍丑。

尚想雷霆击，水立蛟龙走。

微此一抔土，群生鱼鳖久。

山人岂解此，采掇竞薪槱。

飞香识早梅，柴门深处有。

攀条情正浓，催归回鹢首。

幽怀殊未惬，陶写赖诗友。

春事甫权舆，重来多载酒。

会有不速客，带索老荣叟。

