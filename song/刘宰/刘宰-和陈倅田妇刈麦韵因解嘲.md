# 和陈倅田妇刈麦韵因解嘲

**作者**: 刘宰

## 诗词内容

君不见山东健妇把犂耕，子美为赋兵车行。

我尝一读三叹息，尚想青天闻哭声。

又不见峡女生涯在两脚，鬓发飘萧不堪掠。

我尝三复负薪篇，亦是子美夔州作。

山东征战苦未平，峡女家贫无{豆斗}升。

吾邦之俗异于是，赋调不苛闾里宁。

八月诗人歌载绩，余暇不如同力穑。

况复樵枯良易易，自昔民生在勤力。

通守于民情最亲，劳农不惮行侵晨。

他日席前须记取，要使深宫识苦辛。

