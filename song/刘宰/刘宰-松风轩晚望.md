# 松风轩晚望

**作者**: 刘宰

## 诗词内容

远山亚归云，近山留夕照。

澄江横浄练，怒风收众窍。

东南佳山水，此地宅其要。

连甍三万家，金璧互辉耀。

闲房列歌舞，杰观富登眺。

物理会有极，却虑成悲啸。

我家三茅峰，一室倚青峭。

下有荆溪水，水深鱼可钓。

归欤有成计，静坐观众妙。

功名付公等，连茹祇明诏。

他年问无恙，短策寄岭峤。

浩歌畅幽怀，狂斐君勿诮。

