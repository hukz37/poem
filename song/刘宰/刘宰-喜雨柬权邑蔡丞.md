# 喜雨柬权邑蔡丞

**作者**: 刘宰

## 诗词内容

高槐障午暑，巨竹摇清风。

中郎百世英，一官此从容。

心事付盟鸥，年光占候虫。

客来欲有言，一笑抚双松。

曰余不负丞，哦诗有新工。

天意亦怜才，要施及物功。

适此岁荐饥，旱气日蕴隆。

雨应长官祈，犹未周四封。

雁鹜抱文书，朋来立庭中。

公曰旱既甚，此理贵感通。

洁齐走群望，精意格苍穹。

西山殷其雷，万叠耸云峰。

南湖飞霹雳，仿佛追蛟龙。

斯须天壤间，万象俱晦蒙。

飞湍连日夜，一洗旱魃空。

树艺走丁壮，讙呼沸儿童。

岁功已权舆，余闲清缿筒。

行歌何所云，丞哉宁负公。

