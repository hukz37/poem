# 初伏大雨戏呈无咎四首  其二

**作者**: 邓忠臣

## 诗词内容

汗流龟趺如炊釜，蜉蝣飞空蚁运土。

眼看纎云上太清，曾不崇朝八荒雨。

金柔火老旱太甚，咀嚼冰雪如饧乳。

丰隆列缺及时来，苍生解除焦焚苦。

张侯不辞茅屋漏，倚柱长吟可人语。

爱君豪猛为君和，抚剑悲歌终起舞。

南城酒垆醅新泼，不独黄公当门户。

满酤鸱夷极懽酌，细摘园蔬供鼎爼。

