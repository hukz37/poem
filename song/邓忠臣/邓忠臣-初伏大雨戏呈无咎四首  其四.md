# 初伏大雨戏呈无咎四首  其四

**作者**: 邓忠臣

## 诗词内容

神龟不识烹鱼釜，生潜深渊长黄土。

谁令误落鱼网中，白昼冥冥作雷雨。

嗟予蟠然别旧隐，空岩无人滴锺乳。

松菊满山胡不归，愿同妻子忍攻苦。

长歌漫漫何时旦，起坐中夜私自语。

茅茨十九漏如渑，谁知华堂醉歌舞。

山中吾庐归去来，峰插翠玉朝南户。

注目操刀必割时，尸祝何烦越尊爼。

