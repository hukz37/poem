# 初伏大雨戏呈无咎四首  其一

**作者**: 邓忠臣

## 诗词内容

大明放朝官避暑，长廊翛翛绝尘土。

汉家宫殿敞千门，紫阁拖云洒甘雨。

雷恲电笑洗蒸郁，荡荡青天滑流乳。

忆昨三年田舍中，六月正服农家苦。

岂望生还直旧庐，得见张晁说新语。

初听钧天骤窃抃，正似声闻躩起舞。

喜乘初凉与晤歌，不忧庭潦垫垣户。

径携斗酒相就醉，更置双鲤充君爼。

