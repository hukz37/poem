# 昭君行

**作者**: 黄文雷

## 诗词内容

君不见未央前殿罗九宾，汉皇南面呼韩臣。

无人作歌继大雅，至今遗恨悲昭君。

丙殿春闲鬭冯傅，掖庭新花隔烟雾。

票姚枉夺燕支山，玉颜竟上毡车去。

人生流落那得知，不应画史嫌蛾眉。

痴心只共琵琶语，归梦空随鸿雁飞。

穹庐随分薄梳洗，世间祸福还相倚。

上流厌人能几时，后来燕啄皇孙死。

野狐落中高台倾，宫人斜边曲池平。

千秋万岁总如此，谁似青冢年年青。

