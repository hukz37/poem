# 南湖书院

**作者**: 赵汝譡

## 诗词内容

捍川始成邑，巡甸遂建都。

千载倚修堤，三吴达高涂。

卫军弛马牧，令尹司官湖。

濬中深有蓄，丰外坚无虞。

往者水冒没，伤哉人愁吁。

雨常夏潦盈，旱必秋田枯。

民功念久隳，邦患谂预图。

忽惊华构敞，岂为纵览娱。

溪落露鲂鲤，草长戏鸥凫。

丹霞出云表，翠𪩘亘天隅。

缅怀谢公言，希迹岩栖徒。

且复与闾里，共守桑麻区。

