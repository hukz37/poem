# 和叶水心马塍歌

**作者**: 赵汝譡

## 诗词内容

昔年家住长安里，春风尽日香尘起。

纷纷车马过绮陌，买花人多少人识。

王侯第宅连苑墙，粲若琼蘂敷丹房。

花窠近取马塍本，曲栏高槛深迷藏。

主欢对客小举袖，击鼓吹箫满前后。

真珠一斛聘国姝，琥珀千杯酌天酒。

几年农器不铸兵，雨耕云获歌且行。

种花土腴无水旱，园税十倍田租平。

挐音来近菰蒲住，演漾回溪通枉渚。

霜晴沙浅橘林明，日暮水浑鱼网聚。

东门故侯应自许，灞陵醉尉宁须怒。

何当学稼随老农，荷锄驱犊田中去。

