# 谢叶水心作先铭

**作者**: 赵汝譡

## 诗词内容

隙驹日月驰，拱木霜露莘。

孤生望苍旻，永念负慈地。

内德不越阃，先铭欲存世。

以兹沥丹素，延首冀嘉惠。

大匠斡九京，篇成重覃思。

发函已百拜，陈庙复三喟。

石之表故阡，修麓出光气。

耿如瞻其亲，端用贻尔类。

道归统会阔，躬探玄颐秘。

云章开人文，天笔垂古制。

照照训典立，亹亹伦纪备。

遂登秦汉前，上与骚雅俪。

碑板落东南，贝玉失瓌异。

膏濡沦朽骨，黼藻被幽隧。

史职补王明，陋巷压高位。

余波扬懿则，惧忝弗克嗣。

士恢宇宙心，学竟圣贤事。

整驾期远造，为基戒中坠。

岳峻尚可攀，海深安可计。

勗哉奉格言，没齿无敢替。

