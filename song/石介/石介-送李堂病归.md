# 送李堂病归

**作者**: 石介

## 诗词内容

春风汶水温，晓日徂徕寒。

之子衔病归，请予开一言。

予知去病术，为子陈大端。

予尝学圣人，试将道比论。

道病非一日，善医惟孔韩。

赏罚绝于周，孔笔诛其奸。

春秋十二经，王道复全完。

佛老炽于唐，韩刀断其根。

原道千余言，生民复眠餐。

道病由有弊，邪伪容其间。

身病由有隙，风邪来相干。

子欲治斯道，绝弊道乃存。

子欲治子身，杜隙身乃安。

此理近古医，吾言有本原。

