# 游灵泉山寺

**作者**: 石介

## 诗词内容

寺远离朝市，同游并结𫐉。

堦垠盘石磴，殿影落青冥。

地胜松筠众，山名草药灵。

洞门深数里，桧树寿千龄。

疑有神仙聚，宁容魑魅停。

年多养龙虎，早已蛰雷霆。

石上生苔藓，岩阿长茯苓。

晴云出幽窦，阴雾滑疏棂。

露滴茶芽润，烟蒸竹汗青。

餐霞充道味，采术验丹经。

直拟升高处，何妨陟绝陉。

遐观际寥廓，下视何膻腥。

自被利名染，无因肺腑醒。

晨兴看桉牍，夜坐守窗萤。

龊龊遵前训，兢兢视此铭。

沉冥若笼鸟，囚絷似拘囹。

有愿栖云壑，相随步翠坰。

平生山野性，暂喜据梧瞑。

