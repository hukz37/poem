# 又送从道

**作者**: 石介

## 诗词内容

常欲饱煖天下人，其道未得一寸施。

子有二亲皆七十，糠核不充常寒饥。

昨日访我破屋下，具鸡一只酒一卮。

子起却盘箸不举，吾亲未省曾食之。

对我嘘嚱涕泗下，孝子之心真可悲。

子固与我同一体，相间岂复有毛皮。

顾子之亲则吾亲，吾亲冻馁无柰何。

饱煖天下心徒为，送子出门成此诗。

