# 送路遵谒孔宣公

**作者**: 石介

## 诗词内容

薄田五顷余，才足共王租。

慈母八十四，发白牙齿疏。

服非帛不煖，半冬无裤襦。

食非肉不饱，杯案惟一蔬。

南陔孝子心，若何为安居。

方冬万木折，北风裂人肤。

冻死不敢言，长涂走崎岖。

二百里见我，寒荄求吹嘘。

顾我正憔悴，念子空勤劬。

阙里有圣孙，佩服诗与书。

孜孜行仁义，阴德及焦枯。

三县十万人，其命绝而苏。

岂使八十老，旨甘不足欤。

