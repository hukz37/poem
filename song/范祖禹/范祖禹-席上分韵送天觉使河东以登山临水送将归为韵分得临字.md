# 席上分韵送天觉使河东以登山临水送将归为韵分得临字

**作者**: 范祖禹

## 诗词内容

唐尧茹藜藿，民俗犹忧深。

晋国壮山川，羌虏皆外禽。

宸心敬折狱，使节慎所临。

夫君台阁旧，空老翰墨林。

松柏饱岁寒，雕鹗候秋阴。

揽辔上太行，北风爽烦襟。

当令桑枣地，愁叹为讴吟。

二江带双流，三峨耸危岑。

何时早归耕，杖屦日相寻。

