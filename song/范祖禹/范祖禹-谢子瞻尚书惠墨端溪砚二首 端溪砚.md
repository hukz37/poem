# 谢子瞻尚书惠墨端溪砚二首 端溪砚

**作者**: 范祖禹

## 诗词内容

端溪清冥几千尺，玄潭喷云嘘紫石。

层空飞溜泻珠玑，大古阴崖摧霹雳。

翦裁岩屏作风字，琢磨水镜成月魄。

似闻松上飕飕声，一洗尘埃倾七泽。

先生毎思穷禹穴，东叱天吴挂帆席。

山祗水若献幽宝，赠我不啻千金璧。

玉堂金井汲寒泉，坐视青天浸虚碧。

岂知来从海峤外，鸟道穿云下绝壁。

嗟我本是山中人，惭无词藻对卿客。

乡人子云思奇苦，终老汉庭长执戟。

至今旧宅有墨池，何怪著书玄尚白。

行当提携返敝庐，更广牢愁吊遗迹。

