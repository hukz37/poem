# 寄题蒲氏清风阁

**作者**: 范祖禹

## 诗词内容

阆山锦屏秀，阆水碧玉寒。

高阁俯城邑，飞甍出云端。

惟昔隠君子，卜筑兹考槃。

圗书侔藏室，一一手自刋。

山园养松桂，庭砌被芝兰。

雾深豹文蔚，风壮鹏翼抟。

来为廊庙重，归为里闾欢。

乃知哲人训，基构自艰难。

我昔侍先君，借书尝纵观。

题诗尚可记，手泽想未干。

尔来三十载，感事一汍澜。

侧身西南望，安得陵风翰。

