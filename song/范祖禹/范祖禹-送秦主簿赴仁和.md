# 送秦主簿赴仁和

**作者**: 范祖禹

## 诗词内容

我思适吴越，懐古意如何。

太伯振高风，仲雍扬清波。

绪余有季子，饥食玉山禾。

山水发奇秀，古来英俊多。

秦君淮海彦，文锋雄太阿。

早依苏扬州，匠手为礲磨。

光芒侵星斗，气象奔江河。

青衫拾科第，试邑佐弦歌。

春水生南国，扁舟浮绿罗。

方将剖蚌璞，焜燿随与和。

我病久废诗，缅思眄庭柯。

徬徨恋紫闼，岁月屡蹉跎。

看君登朝廷，奏颂助猗那。

为我谢苏公，先归待江沱。

