# 文潞公生日

**作者**: 范祖禹

## 诗词内容

天监仁皇德，惟时岳降神。

英姿备文武，贤业富经纶。

梦赉求岩野，于畋载渭濵。

三朝瞻上宰，四海入洪钧。

谟烈重光启，枢衡万化新。

珪璋扶日月，剑履上星辰。

述职分东陕，宣威震北垠。

长城万里远，奠枕四夷宾。

自昔登储后，惟公秉国均。

川河赖舟檝，霜雪见松筠。

阊阖朝黄道，云龙对紫宸。

忠勲藏庙祏，异礼冠臣邻。

风雨王城会，烟花洛苑春。

麾幢近泉石，衮绣出埃尘。

照社祥光盛，充闾庆旦臻。

御𬬻熏黼黻，天厩辍骐驎。

帝念深元老，邦基属柄臣。

公虽慕前哲，天欲觉斯民。

左右萧何手，安危晋国身。

济时归寿域，遐筭等灵椿。

