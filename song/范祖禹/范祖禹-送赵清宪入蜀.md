# 送赵清宪入蜀

**作者**: 范祖禹

## 诗词内容

上圣隆西眷，中朝报钜贤。

三刀重梦寐，四国赖蕃宣。

自昔方隅远，惟公惠泽偏。

弦歌初抚字，使节再聨翩。

召父深仁浃，文翁美化全。

南圗回海浪，北极上星躔。

霖雨苏群物，卿云被八埏。

从容方论道，引避不居权。

忠驭何频叱，行帷义一褰。

漏天开雾雨，烧栈扫云烟。

玉垒山横雪，罗江水映绵。

闾阎瞻冕服，父老识旌旃。

清静尝能理，烦苛冀尽蠲。

销兵无吠警，含哺但安眠。

富庶宁加此，功名固有焉。

岂惟私蜀土，伫更秉陶甄。

