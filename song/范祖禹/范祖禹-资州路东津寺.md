# 资州路东津寺

**作者**: 范祖禹

## 诗词内容

山行无晨暮，日暝崖谷昏。

哀猿落客泪，永路惊旅魂。

凭陵高山巅，俯视大江奔。

迥环岛屿合，萦转洲渚屯。

行云赴楚天，飞鸟下蜀门。

地遐怪物聚，寺古深殿存。

忆昔李氏末，烟尘暗中原。

奸雄竞草窃，割据穷海根。

干戈百年后，见此败屋垣。

我来属清秋，登览无俗喧。

山深虎豹归，水静蛟鼍骞。

临风独笑咤，浩荡欲飞翻。

