# 答熟庵

**作者**: 陈起

## 诗词内容

昨宵约月临西池，冰蟾不至鹑火飞。

归来一室白于昼，乃是新诗光陆离。

当年应剖琼蚌腹，不然何以明于烛。

细窥字字欲走盘，三复庵名悟圆熟。

一片情田万古耕，有年能得几书经。

小疵终是未全稔，孰若先生耨获精。

南窗寄傲遂初欲，移石畦兰更纫菊。

茶烟细杂玉炉沉，研影净涵金井渌。

林下今才见一人，却疑图任思旧臣。

自昔东山岂终隠，似闻鸾诏下苍旻。

