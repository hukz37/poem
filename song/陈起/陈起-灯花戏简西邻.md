# 灯花戏简西邻

**作者**: 陈起

## 诗词内容

西邻逸韵偕秋清，瑶琴曾许月下听。

神驰吟境日复日，金飚转矣寒此盟。

昨夕相逢再有约，六花飞时湖上行。

短檠不密泄此意，𪸩煌粟粟攒金英。

哄堂一笑前未睹，信手闲阅灯花经。

一主饮席设林麓，一主盍簪获良朋。

便欲笺天檄滕六，银杯逐马快此情。

晓来喜见万瓦白，迺是天宇清霜明。

得非分薄误灯花，还复灯花戏老兄。

