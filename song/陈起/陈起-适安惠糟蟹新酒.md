# 适安惠糟蟹新酒

**作者**: 陈起

## 诗词内容

伟哉无肠公，横行占江湖。

几欲肆其雄，上山攫於菟。

无端四五辈，怀椒寻酒垆。

枕藉糟丘下，醉魂呼不苏。

尚想横戈勇，胸次与世殊。

开怀风味佳，大丹液膏腴。

此宝君所储，何为贻老夫。

麹生挟之前，烂然陈座隅。

当其左持螯，不知竭此壶。

酩酊无何乡，轩冕不关渠。

东望歌老饕，前溪梅影疏。

