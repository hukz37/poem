# 次韵答庐陵张新恩

**作者**: 萧立之

## 诗词内容

庭户无人鬭鹊堕，藓径屐痕无半个。

玲珑一骑薰风前，惊起胡床橐驼座。

长身苍髯江梅间，麒麟初脱十二闲。

谁教驱策落何处，水石龃龉山连环。

笔头不识周鼎重，学古胸宽有云梦。

才大万牛挽不前，时来八风吹不动。

寒香含着西风花，汉宫寿斚倾天家。

不愁旱火成焦土，黄头奴来请行雨。

