# 砥柱亭同寮分韵得雨字

**作者**: 萧立之

## 诗词内容

西风吹老寒香圃，瘦碧林塘秋几许。

官闲饮思生渴吻，载酒联翩无客主。

亭深城远地自寒，雁鹜不来藓苔古。

秋枰争道较一胜，长缨飒飒翠裾舞。

百年有几开口笑，底用研桑枉心膂。

吟情正属杯中物，暮色已催城上鼓。

嗟予负愧斗粟恋，出位乖逢镬焦苦。

向来胸中亦磊磈，书传消磨着尘土。

径须大白得我醉，归卧黄䌷听夜雨。

