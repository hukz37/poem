# 赋陈新伯秋潭

**作者**: 萧立之

## 诗词内容

人间四时秋最清，九秋之水寒潭明。

先生奇骨二难并，十指忽忽风涛生。

麻姑山前书满屋，读书夜长跋见烛。

汪汪陂度牛医儿，未抵寒潭一泓玉。

我家崖前十丈冰，敲冰夜作玻瓈声。

爱君有此秋一潭，璧月下照琉璃城。

从来负舟须积水，置杯坳堂安足拟。

期君渺渺泛天津，万斛龙骧才一苇。

