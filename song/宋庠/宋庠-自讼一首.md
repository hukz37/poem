# 自讼一首

**作者**: 宋庠

## 诗词内容

右辅朱轓守，南宫革履臣。

孤萤难助日，病木独依春。

暗懦疑蛇客，愚忠数马人。

谁知温省树，自诫鲁堂绅。

监令车中席，江山扇外尘。

何当能浼我，初不彊均茵。

事往方成悔，猜除且莹神。

由来矜百炼，从此惜千钧。

素发惭华冕，虚舟谢要津。

洗心良有谓，佞佛不无因。

案上仙书{冫弓}，斋中梵{叠毛}巾。

更须穷僻地，香火报昌辰。

