# 郡楼望嵩少作

**作者**: 宋庠

## 诗词内容

旷荡三河阔，东西二室连。

埋云峰树短，抱日岭霞鲜。

黛压周南野，岚薰巩右天。

峥嵘元气外，磅礴太虚前。

斜麓横包壑，倾崖碧逗烟。

巢荒尧客隠，笙断洛储仙。

夙尚临风结，幽怀傃里县。

功名青史后，才器散樗边。

整顿登山屐，签题炼药篇。

采芝应有路，种玉得无田。

喻指存真契，如灰息世缘。

寄声鸾鹤侣，千载共来旋。

