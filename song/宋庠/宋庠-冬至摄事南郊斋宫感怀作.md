# 冬至摄事南郊斋宫感怀作

**作者**: 宋庠

## 诗词内容

履至谨冬祀，摄职叨上公。

洗心奉明诫，祗宿城南宫。

芳岁正遒莫，熙阳殊未融。

西郊淡颓景，北牖来朔风。

骛野骋归兽，缘云号征鸿。

夕坐无晤言，情条结深衷。

自抚韦布陋，奚堪廊庙崇。

观瞻动众目，跼蹐愁我躬。

自古经纬才，因势犹污隆。

夔禹值虞奋，孔墨遭周穷。

如何一介士，蔑著横草功。

仰被天宇施，遂济人爵丰。

较能劣涓{土盍}，荷宠逾华嵩。

物理自非是，神鉴安可蒙。

区区谢病志，终冀回天聪。

