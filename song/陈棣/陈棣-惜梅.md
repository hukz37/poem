# 惜梅

**作者**: 陈棣

## 诗词内容

朔雪没寒芜，严威等群木。

东君惜江梅，先与借微燠。

造物逞新奇，亭亭付幽独。

天然冰雪姿，不许铅华凟。

疏影浸澄波，斜枝度修竹。

奇标含春容，清致漫山腹。

夜月耿扶踈，寒风来馥郁。

素艳等琼瑶，真香笑兰菊。

昨宵风雨颠，遗英满平陆。

凭谁望苍天，荣枯何太速。

凌晨眠霜林，余芳犹五六。

不厌终日看，尚可供诗目。

