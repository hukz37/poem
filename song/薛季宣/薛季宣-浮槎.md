# 浮槎

**作者**: 薛季宣

## 诗词内容

浮槎尔乔木，来从何处村。

托迹久非地，湍水撞其根。

一辞古岩头，去去随潺湲。

上有飞鹭翔，下有白浪翻。

浪激信反复，鹭去无回骞。

十浮将九沈，任彼回风掀。

飘泊未云已，惊落见者魂。

今凭逝川波，故凭川上原。

原中复何有，草木故自蕃。

洄流溃前汀，薄命乃独存。

人生尽如此，株木奚足论。

