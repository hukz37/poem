# 相逢狭邪间

**作者**: 薛季宣

## 诗词内容

驱车迳长坊，长坊劣容线。

缭遶狭邪间，相逢记君面。

君家人共知，共知不难求。

朱门飏疏柳，虹梁架芳流。

庭除清且闲，驰道直以修。

中堂真壮哉，黄户双蚩头。

亭亭丹桂华，灿烂明人眸。

主君三男儿，三儿例封侯。

大儿尹京都，中儿相凝旒。

小儿奉朝请，笼街进鸣驺。

三儿俱来归，青丝控骅骝。

三儿俱上堂，大人百不忧。

三儿俱入室，四座沈烟浮。

蛾眉尽妖艳，三妇不可侔。

大妇鼓鸣瑟，中妇弹箜篌。

少妇独凝𪾣，酡颜半娇羞。

丈夫且踌躇，世有此乐不。

