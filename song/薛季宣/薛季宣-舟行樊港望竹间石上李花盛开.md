# 舟行樊港望竹间石上李花盛开

**作者**: 薛季宣

## 诗词内容

天下清且奇，无过竹与石。

安得皎然者，素质照人白。

静立笑东风，篁冈蟠罅隙。

望之轻以明，俨似雪初积。

青草鬭欣欣，不比梅花坼。

矫首不可到，独自凭空碧。

翠帷筿青青，岩崿正虚席。

我疑辟俗翁，方外友三益。

又是秦帝宫，传视相如璧。

人情不易知，幽致矧可射。

相从知未能，灰心从此画。

