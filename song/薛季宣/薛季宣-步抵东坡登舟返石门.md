# 步抵东坡登舟返石门

**作者**: 薛季宣

## 诗词内容

为到西阳城，侘傺东坡上。

旧址就荒芜，山川写心匠。

四见耸高寒，周遭画屏障。

万象俨朝昏，出没烟霞状。

玄览浩无涯，不觉沧溟涨。

吾行半南州，此游诚大壮。

寸阴良可惜，无奈归船舫。

隤然快哉亭，昔梦今知妄。

吴都一回桡，杯饮漥樽浪。

石门隠渔舍，行复殊亭创。

扣竭两端倪，便可齐得丧。

