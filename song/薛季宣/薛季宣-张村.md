# 张村

**作者**: 薛季宣

## 诗词内容

皇羲寂已久，浇俗无还淳。

如何张村甿，杳杳全其真。

岂不有妻孥，茅茨甘贱贫。

岂不惮疲劳，务时勤耔耘。

脱俗未为贵，而今焉辟秦。

青城足跻攀，那染龟城尘。

枸杞荐盘蔬，殊非关养身。

安常乐有余，熙然阜长春。

奚其寿而康，无知斯体仁。

静言逐臭夫，迷途少知津。

猥云老人村，郊荒绝酸辛。

筋骨由坚强，谁谓存其神。

井蛙议沧溟，夫岂窥崖垠。

作诗赋张村，逝将同野人。

