# 道中

**作者**: 朱槔

## 诗词内容

疢忧倦征行，金火方抵牾。

宵分饷群仆，乘月问前路。

小儿何自至，檝我陈洲渡。

暗浪击层崖，平沙起惊鹭。

莽苍川花开，冥蒙山气聚。

物情岂不嘉，闷滞非所遇。

铃语出林表，风期呼我住。

寻幽本素志，触热咏嘉句。

午枕得高深，复觉清景驻。

谁云适所愿，永乏济世具。

以兹一梦顷，可况百年遇。

咄哉郭氏子，破甑尚欲顾。

