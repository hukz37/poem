# 爱山堂

**作者**: 曾丰

## 诗词内容

芙蓉居右，华盖居后。

象居其间，不几培𪣻。

爰架余宫，爰栖余踪。

坐而睨之，主卑客崇。

卑者当足，崇者当目。

崇卑不同，余却得象之精，忘象之形。

筑堂对象，拔翠横青。

有粲兮色，有涵兮德。

柳下之介，伯夷之特。

颜之坐忘，孔之屏息。

彼混莫伦，余配以仁。

彼矫莫亲，余交以神。

无彼无此，孰主孰宾。

余爱之溺，孰不云癖。

象山难忘，道山可易。

于彼游心，于此扫迹。

