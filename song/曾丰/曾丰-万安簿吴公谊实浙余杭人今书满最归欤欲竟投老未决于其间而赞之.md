# 万安簿吴公谊实浙余杭人今书满最归欤欲竟投老未决于其间而赞之

**作者**: 曾丰

## 诗词内容

钱唐之墟故吴地，子孙复以吴为民。

百世不有云来兴，高者道德次文艺。

万安主簿今诗雄，终未得力翻得穷。

犹余妻子眼未白，不有江山囊几空。

归欤已动投簪兴，公自规模吾印证。

鬻余岂不得一丘，耕罢犹堪理三径。

陶潜张翰虽风流，彼归有激公无求。

浙江兀炎古箕颍，吴公徜徉今巢由。

