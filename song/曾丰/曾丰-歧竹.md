# 歧竹

**作者**: 曾丰

## 诗词内容

汉关之茅茅之英，丰城之剑剑之精。

双茅双剑龙变化，一阴一阳数生成。

我家穉竹老龙壳，中而歧之相掎角。

玉爪虬为夭矫枝，金鳞蜕作斓斑箨。

岂无他处生干宫，震象为竹干为龙。

震吾知是干之变，竹谁谓非龙所钟。

潇潇声韵苍苍色，余褒二主残精魄。

不受冰摧直养刚，无容尘入虚生白。

夷齐坐看万物流，不负知音王子猷。

半夜葛陂雷雨作，二疏欲去终难留。

君不见震为龙，又为竹，竹又为龙几翻覆。

学人笑问玉版师，孰是本来真面目。

