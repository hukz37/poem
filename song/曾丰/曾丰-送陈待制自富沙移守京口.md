# 送陈待制自富沙移守京口

**作者**: 曾丰

## 诗词内容

殿上旧开医国口，闽中新出活人手。

亘野桑麻水旱余，连村烟火兵戈后。

饥得以食寒得衣，召为之父杜为母。

公为民赋闵雨诗，民为公立遗爱碑。

古人祈天翦爪尔，今守祷佛燃臂谁。

充其不忍寖以大，德之难忘特其微。

东闽人怪去何遽，南徐人怪来何暮。

油然无心出岫云，去来迟速随所寓。

汉相无人不曰归，韦贤未老何时去。

