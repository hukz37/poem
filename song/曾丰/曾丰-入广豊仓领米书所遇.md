# 入广豊仓领米书所遇

**作者**: 曾丰

## 诗词内容

创意入仓稽斗斛，乃逢两鹤三头鹿。

意者殆天假其衷，怜我清高堕于俗。

翛翛两鹤雄与雌，三鹿雄雌连一儿。

本生自有山林在，安用来游城市为。

出山入市已失脚，况傍官仓疑更错。

口与身为没齿雠，心因腹作终日恶。

我归径欲追乔松，尔鹤尔鹿来相从。

一为先驱一后从，共驭元气骑清风。

