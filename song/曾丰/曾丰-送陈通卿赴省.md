# 送陈通卿赴省

**作者**: 曾丰

## 诗词内容

闽南江西人，蓬梗适相会。

妙龄华发身，气味适相爱。

问其先世谁，意者了翁派。

肯学喜文章，绰有风流在。

自余锻炼方，犹鼓我𬬻鞴。

自余组织工，犹勘我机械。

一投百无牾，始契终不外。

漕台开棘围，非金必沙汰。

也为八韵谐，辄擅诸生最。

明年动春官，再捷惊晚辈。

御楼昼刻长，入赴集英对。

危言撄龙鳞，稳步踏鹏背。

倘来幸勿骄，归学远且大。

