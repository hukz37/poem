# 叠石溪

**作者**: 范镇

## 诗词内容

昨旦愁风色，今朝喜日华。

从容下官道，迤逦见人家。

盛服缘崖看，焚香满路遮。

樵柯成市井，陶穴乃生涯。

春石声相应，沉泥处或漥。

累墙甆隐辚，开径石槎牙。

柴积高于阜，钓槃疾甚车。

自非秦世避，谁道舜风遐。

拄杖逢山斗，回舆值水斜。

远林行翠凤，幽隧转青蛇。

泉眼思搴藻，云头望采花。

仰身书叠壁，平坐挹飞霞。

有景殊难纪，兹游信可夸。

君如别业就，后会固无差。

