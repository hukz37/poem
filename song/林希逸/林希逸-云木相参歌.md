# 云木相参歌

**作者**: 林希逸

## 诗词内容

溪翁结茅傍溪南，近山绕屋青如蓝。

天垂四野云到地，千顷万顷罗松杉。

着亭小小寄面势，往来万象窗中含。

有时倚杖日未吐，但见云木朝相参。

苍苍古木大百围，白云无心出复归。

云无尽藏木不老，云木千载长依依。

我醉呼云云不飞，风和万窍如埙箎。

此时此景谁能画，既以名亭聊赋之。

