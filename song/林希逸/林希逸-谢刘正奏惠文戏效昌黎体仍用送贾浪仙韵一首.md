# 谢刘正奏惠文戏效昌黎体仍用送贾浪仙韵一首

**作者**: 林希逸

## 诗词内容

可人忽及门，莹骨清照胆。

衔袖子何谦，拜手吾岂敢。

于嗟泥尚蟠，有兴月可揽。

何居欲困衡，迺尔蹈坎窞。

万言蛹吐丝，一第髭摘颔。

攀天桂非高，佳境蔗方啖。

但思俗茫茫，颇怪云黯黯。

顾我方厄穷，相看合凄惨。

藿食恣酣饕，大羹鄙漓澹。

甘守竹笭箵，畴忆盖菡萏。

孤熊辈狸狌，芳卉杂葭菼。

躏藉众靡怜，访求情易感。

玉肆混琳珉，珍筵侣菹歜。

岂伊厌葱珩，雅欲共藜糁。

见𪾢失漉漉，闻雷嗟坎坎。

俪笺价编琼，璆稿愤削椠。

新知乍激昂，老我长顑颔。

惟应旌翘翘，曾是御憯憯。

期君骐骥骧，眇彼蜉蝣撼。

层青富修程，坟索且玄览。

