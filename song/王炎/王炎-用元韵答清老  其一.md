# 用元韵答清老  其一

**作者**: 王炎

## 诗词内容

巧匠胸中有全室，能文纸上无脱稿。

老禅善画亦如是，毛锥未出意先到。

解衣盘薄小经营，蓦然挥洒笔如扫。

我思诗画本一律，众作徒多等蝉噪。

画手无如王右丞，一似诗中杜陵老。

正缘此老襟韵高，工拙奇常无不好。

斲轮妙处不可传，此事难从笔端讨。

由来万法生一心，贯彻精粗无二道。

