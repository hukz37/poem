# 秋旱得雨

**作者**: 王炎

## 诗词内容

下田出龟兆，高田半黄埃。

禾穗槁欲死，益以蟊贼灾。

钲鼓竞祷祈，民病神所哀。

划空走笑电，隠地鸣怒雷。

云将为前驱，颇送甘雨来。

老穉喜欲狂，稍觉生意回。

鸡豚赛秋社，屈指𥬠新醅。

米价免翔贵，我亦怀抱开。

凉声遶松梢，披襟可徘徊。

执热汗如雨，得此亦快哉。

短歌当甿谣，因以侑一杯。

