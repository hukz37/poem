# 贺吴继仲母氏生日

**作者**: 王炎

## 诗词内容

青都仙子玉炼颜，五云深处乘青鸾。

桃花欲实王母老，桂花半落嫦娥寒。

芝英琼蘂薄滋味，绛霄倒景窥人间。

风微水麝香可掬，雨定海榴红欲燃。

中州风物亦自好，翩然万里来云𫐌。

潭潭院落春不老，别有日月藏壶天。

狻猊不动烟缕直，吹笙伐鼓开宾筵。

九重紫诰照环佩，两儿绿绶扶金船。

南山可平海可竭，高堂欢乐无穷年。

