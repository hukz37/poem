# 次韵韩毅伯谢人惠茶

**作者**: 王炎

## 诗词内容

一线金沙泉脉来，官焙初香春未雷。

云龙小餠到天上，露芽濯濯千岩隈。

缣缃空满石渠阁，鸿渐经成方有托。

唤作酪奴真薄夫，雪乳云腴何可无。

哦诗舌本费浇灌，畏遭水厄徒拘拘。

岂知佩印乘轩客，醉饱犠尊羊鼎侧。

要试江山第一泉，紫凤盘旋苍璧圆。

书生品味惟三九，性自嗜茶如嗜酒。

