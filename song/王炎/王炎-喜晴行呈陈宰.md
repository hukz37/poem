# 喜晴行呈陈宰

**作者**: 王炎

## 诗词内容

秋尽黄云涨南亩，修我囷仓筑场圃。

不堪雨脚如悬麻，坐见禾头欲生耳。

令君意与神明通，炉熏未断来天风。

吹开六出花数点，转盼杲杲扶桑红。

日下鸟乌声亦乐，村北村南争刈获。

白酒香浮老瓦盆，樵歌缓扣乌犍角。

有客携家来受廛，丰登未见如今年。

老农扶杖笑相语，只恐双凫朝日边。

