# 题苍玉轩

**作者**: 王炎

## 诗词内容

羽客家何在，翠微有仙躅。

谁谓绛阙远，功行要纯熟。

小筑开壶天，燕坐媚幽独。

室中阅丹经，檐外养修竹。

竹清不受尘，人清不受俗。

意甚珍惜之，命名以苍玉。

此玉可种不可餐，檀栾秀色青于蓝。

琅玕碧树未足贵，直节虚心同岁寒。

风前历历戛球磬，雪里珊珊鸣珮环。

他年化作苍龙去，紫霄直上追鸾骖。

