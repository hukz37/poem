# 再用元韵因简县庠诸先辈

**作者**: 王炎

## 诗词内容

书生卯饭动及午，姜糁菜丝烦自煮。

异时甘脆屋渠渠，出自空肠千卷书。

竹间杵臼相敲击，茶不疗饥何苦吃。

泉新火活费裁排，呼奴更挈铜瓶来。

蜀客见之心逐逐，暂借纸窗休茧足。

归欤家在淮湖边，草魁可买无青钱。

不办云腴供粥饮，空有束诗如束笋。

青箬小分鹰爪香，江上拏舟当远引。

