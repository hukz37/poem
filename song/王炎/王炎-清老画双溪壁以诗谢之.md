# 清老画双溪壁以诗谢之

**作者**: 王炎

## 诗词内容

老夫哦诗耸两肩，落笔不停称腹稿。

缘诗写出无声句，画史追之谁得到。

为予壁上留真迹，水墨纤秾任挥扫。

石根竹树极萧森，中著羽虫疑叫噪。

虽然画意不画形，形意两全方笔老。

熟视时时自首肯，从旁见者皆称好。

师言此亦吾余事，佛祖玄关须探讨。

未宜直说色是空，不着色空斯见道。

