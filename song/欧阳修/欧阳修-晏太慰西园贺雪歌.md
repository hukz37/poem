# 晏太慰西园贺雪歌

**作者**: 欧阳修

## 诗词内容

阴阳乖错辞五行，穷冬山谷暖不冰。

一阳且出在地上，地下谁发万物萌。

太阴当用不用事，盖由奸将不轩亏国刑。

遂令邪风伺间隙，潜中瘟疫于疲氓。

神哉陛下至仁圣，忧勤恳祷通精诚。

圣人与天同一体，意未发口天已听。

忽收寒威还水官，正时肃物凛以清。

寒风得势猎猎走，瓦干霰急落不停。

恍然天地半夜白，群鸡失晓不及鸣。

清晨拜表东上合，郁郁瑞气盈宫庭。

退朝骑马下银阙，马滑不惯行瑶琼。

晚趋宾馆贺太尉，坐觉满路流欢声。

便开西园扫径步，正见玉树花凋零。

小轩却坐对山石，拂拂酒面红烟生。

主人与国共休戚，不惟喜悦将丰登。

须怜铁甲冷彻骨，四十余万屯边兵。

