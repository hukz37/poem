# 寄生槐

**作者**: 欧阳修

## 诗词内容

桧惟凌云材，槐实凡木贱。

奈何柔脆质，累此孤高干。

龙鳞老苍苍，鼠耳光粲粲。

因缘初莫原，感咤徒自叹。

偷生由附托，得势争葱蒨。

方其荣盛时，曾莫见真赝。

欲知穷悴节，宜试以霜霰。

萌芽起微蘗，辨别乖先见。

剪除初非难，长养遂成患。

虽然根性殊，常恐枝叶乱。

惟应植者深，幸不习而变。

含容固有害，剿绝须明断。

惟当审斤斧，去恶无伤善。

