# 感事四首  其三

**作者**: 欧阳修

## 诗词内容

仙境不可到，谁知仙有无。

或乘九斑虬，或驾五云车。

朝倚扶桑枝，暮游昆仑墟。

往来几万里，谁复遇诸涂。

富贵不还乡，安事富贵欤。

神仙人不见，魑魅与为徒。

人生不免死，魂魄入幽都。

仙者得长生，又云超太虚。

等为不在世，与鬼亦何殊。

得仙犹若此，何况不得乎。

寄谢山中人，辛勤一何愚。

