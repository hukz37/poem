# 送朱职方提举运盐

**作者**: 欧阳修

## 诗词内容

齐人谨盐䇲，伯者之事尔。

计口收其余，登耗以生齿。

民充国亦富，粲若有条理。

惟非三王法，儒者犹为耻。

后世益不然，榷夺由汉始。

权量自持操，屑屑已甚矣。

穴灶如蜂房，熬波销海水。

岂知戴白民，食淡有至死。

物艰利俞厚，令出奸随起。

良民陷盗贼，峻法难禁止。

问官得几何，月课烦笞棰。

公私两皆然，巧拙可知己。

英英职方郎，文行粹而美。

连年宿与泗，有政皆可纪。

忽来从辟书，感激赴知己。

闵然哀远人，吐策献天子。

治国如治身，四民犹四体。

奈何窒其一，无异钛厥趾。

工作百商行，本末相表里。

臣请通其流，为国扫泥滓。

金钱归府藏，滋味饱闾里。

利害难先言，几月可较比。

盐官皆谓然，丞相曰可喜。

适时乃为才，高论徒谲诡。

夷吾苟今出，未以彼易此。

隋堤树毵毵，汴水流弥弥。

子行其勉旃，吾党方倾耳。

