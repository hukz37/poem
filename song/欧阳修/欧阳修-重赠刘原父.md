# 重赠刘原父

**作者**: 欧阳修

## 诗词内容

忆昨君当使北时，我往别君饮君家。

爱君小鬟初买得，如手未触新开花。

醉中上马不知夜，但见九陌灯火人喧哗。

归来不记与君别，酒醒起坐空咨嗟。

自言我亦随往矣，行即逢君何恨邪。

岂知前后不相及，岁月忽忽行无涯。

古北岭口踏新雪，马盂山西捍落霞。

风云暮惨失道路，磵谷夜静闻麏{鹿/加}。

行迷方向但看日，度尽山险方逾沙。

客心渐远诚易感，见君虽晚喜莫加。

我后君归祗十日，君先跃马未足夸。

新年花发见回雁，归路柳暗藏娇鸦。

而今春物已烂漫，念昔草木冰未芽。

人生每苦劳事役，老去尚能怜物华。

从今有暇即相过，安得载酒长盈车。

