# 来燕堂与赵叔平王禹玉王原叔韩子华联句

**作者**: 欧阳修

## 诗词内容

贤侯谢郡归，从游乐吾党。

林泉富余地，卜筑疏陈莽。

是时春正中，来燕音下上。

若贺大厦成，喜留众宾赏。

得名因谈笑，挥墨粲题榜。

所夸贤豪盛，岂止池谢广。

人心乐且闲，鸟意颉而颃。

吟樽敞花轩，酬枕酣风幌。

轻云薄藻栋，初日丽珠网。

红袂生暗香，清弦泛余响。

林深隐飞盖，岸曲迟去桨。

波光栏槛明，竹飞衣巾爽。

虚容凉樾入，景与文涟荡。

晨飚转绿蕙，夕雨滋膏壤。

嘉辰嘉盍朋，命驾期屡往。

觞咏陶淑真，世俗岂吾仿。

得以为胜游，萧然散烦想。

公子固好士，世德复可象。

今此大基构，不图专奉养。

美哉风流存，来叶足师仰。

