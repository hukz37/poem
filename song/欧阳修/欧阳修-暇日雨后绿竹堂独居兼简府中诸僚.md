# 暇日雨后绿竹堂独居兼简府中诸僚

**作者**: 欧阳修

## 诗词内容

新晴竹林茂，日夕爱此君。

佳禽哢翠树，若与幽人亲。

扫径绿苔静，引流清派分。

开轩见远岫，欹枕送归云。

桐槿渐秋意，琴觞怀友文。

浩然沧洲思，日厌京洛尘。

车骑方开府，梁王多上宾。

平时罢飞檄，行乐喜从军。

骑省悼亡后，漳滨多病身。

南窗若可傲，方事陶潜巾。

