# 看花呈子华内翰

**作者**: 欧阳修

## 诗词内容

老虽可憎还可嗟，病眼眵昏愁看花。

不知花开桃与李，但见红白何交加。

春深雨露新洗濯，日暖金碧相辉华。

浮香著物收不得，含意欲吐情无涯。

可爱踈帘静相对，最宜落日初西斜。

时倾赐壶共斟酌，及此峰鸟方喧哗。

凡花易见不足数，禁籞难到堪归夸。

老病对此不知厌，年少何用苦思家。

