# 白兔

**作者**: 欧阳修

## 诗词内容

天冥冥，云蒙蒙，白兔𢭏药姮娥宫。

玉关金锁夜不闭，窜入滁山千万重。

滁泉清甘泻大壑，滁草软翠摇轻风。

渴饮泉，困栖草，滁人遇之丰山道。

网罗百计偶得之，千里持为翰林宝。

翰林酬酢委金璧，珠箔花笼玉为食。

朝随孔翠伴，暮缀鸾皇翼。

主人邀客醉笼下，凉洛风埃不霑席。

群诗名貌极豪纵，尔兔有意果谁识。

天资洁白已为累，物性拘囚尽无益。

上林荣落几时休，回首峰峦断消息。

