# 和丁宝臣游甘洋寺

**作者**: 欧阳修

## 诗词内容

江上孤峰蔽绿萝，县楼终日对嵯峩。

丛林已废姜祠在，事迹难寻楚语讹。

空余一派寒岩侧，澄碧泓渟涵玉色。

野僧岂解惜清泉，蛮俗那知为胜迹。

西陵老令好寻幽，时共登临向此游。

欹危一迳穿林樾，盘石苍苔留客歇。

山深云日变阴晴，涧柏岩松度岁青。

谷里花开知地暖，林间鸟语作春声。

依依渡口夕阳时，却望层峦在翠微。

城头暮鼓休催客，更待横江弄月归。

