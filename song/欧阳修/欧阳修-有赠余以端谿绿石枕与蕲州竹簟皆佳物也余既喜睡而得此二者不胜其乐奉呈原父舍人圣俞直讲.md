# 有赠余以端谿绿石枕与蕲州竹簟皆佳物也余既喜睡而得此二者不胜其乐奉呈原父舍人圣俞直讲

**作者**: 欧阳修

## 诗词内容

端谿琢出缺月样，蕲州织成双水纹。

呼儿置枕展方簟，赤日正午天无云。

黄琉璃光绿玉润，莹浄冷滑无埃尘。

忆昨开封暂陈力，屡乞残骸避烦剧。

圣君哀怜大臣闵，察见衰病非虚饰。

犹蒙不使如罪去，特许迁官还旧职。

选材临事不堪用，见利无惭惟苟得。

一从僦舍居城南，官不坐曹门少客。

自然唯与睡相宜，以懒遭闲何惬适。

从来羸茶苦疲困，况此烦群正炎赫。

少壮喘息人莫听，中年鼻鼾尤恶声。

痴儿掩耳谓雷作，灶妇惊窥疑釜鸣。

苍蝇蠛蠓任缘扑，蠹书懒架抛纵横。

神昏气烛一如此，言语思虑何由清。

尝闻李白好饮酒，欲与铛杓同生死。

我今好睡又过之，身与二物为三尔。

江西得请在旦暮，收拾归装从此始。

终当卷簟携枕去，筑室买田清颍尾。

