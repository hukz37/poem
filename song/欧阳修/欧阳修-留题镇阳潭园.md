# 留题镇阳潭园

**作者**: 欧阳修

## 诗词内容

官虽镇阳居，身是镇阳客。

北园潭上花，安问谁所植。

春风无先后，烂漫争红白。

一花聊一醉，尽醉犹须百。

而我病不饮，对花空叹息。

朝来不能归，暮看不忍摘。

谓言花纵落，满地犹可席。

不来才几时，人事已非昔。

芳枝结青杏，翠叶新奕奕。

落絮风卷尽，春归不留迹。

空余绿潭水，尚带余春色。

疑春竟何之，意谓追可得。

东西遶潭行，峰鸟已寂寂。

惘然无所依，归驾不停轭。

寓兴诚可乐，留情岂非惑。

至今清夜梦，犹遶北潭北。

