# 送知府给事赴阙

**作者**: 文彦博

## 诗词内容

紞如惊晓鼓，仙斾戒晨兴。

万臂攀朱毂，千兵拥绿縢。

归途非杳邈，高步即严凝。

竹马光前迹，蒲鞭掩旧称。

睿襟思启沃，宸扆伫疑丞。

舆论方盈耳，佥谋尽伏膺。

公乎调大鼎，皇矣赉良肱。

属吏垂三异，微才仅五能。

梁园暂未至，燕馆愧先登。

北海难充荐，西曹久见矜。

顽金虽自况，巧冶欲谁凭。

深结君轩恋，翻思附骥蝇。

