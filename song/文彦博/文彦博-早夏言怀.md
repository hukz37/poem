# 早夏言怀

**作者**: 文彦博

## 诗词内容

碧槛初荣槿，芳园已莠葽。

翠岑应解鹿，高树欲鸣蜩。

霞绮笼飞观，云峰映琐寮。

霜纨徒比月，仙驭好凌飚。

寒水沉朱李，新吟寄绿蕉。

药房清气爽，荃壁冷香消。

玉沼贺荷嫩，兰禳乳燕娇。

薄帷安画石，幽径采神虈。

每欲求飞雪，常思造结瑶。

浩歌频倚瑟，长袖几炊雕。

静对黄梅雨，闲吹紫玉箫。

砌榴红烂熳，窗岫碧岧峣。

袁趾疏还往，颜居正寂寥。

且倾光禄酒，莫发采菱谣。

