# 杜十归自海堧别业说夜行一段事令予与徐十长短调书之

**作者**: 洪朋

## 诗词内容

建宁禅界清如水，杜陵独夜荒村绕。

刹幡寂寂走前溪，素沙白水相荡照。

只今欲渡叫渔舠，但闻春丛野狐嗥。

野狐鸣呼不足道，行路难行豺虎骄。

邂逅舟横却无檝，向来藜杖撑白月。

可羡渊鱼两两游，随意溪毛短短出。

呜呼此时胜事故不恶，杜陵归来为予说。

