# 奉陪李安上主簿游秋屏阁

**作者**: 洪朋

## 诗词内容

春风忽然满天地，篮舆便作城北行。

招提古台极洒落，况迺万物皆欣荣。

梅花万点真可惜，柳条弄色如含情。

初筵便饱李侯德，挥犀河汉倒空碧。

连山向晚更妩媚，落日澄江青黛色。

嫦娥冰镜挂天阙，共照清樽情屡极。

诸公推毂锺王间，醉墨淋漓满僧壁。

归与不知所如往，但觉清风生两腋。

