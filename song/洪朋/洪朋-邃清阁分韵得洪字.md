# 邃清阁分韵得洪字

**作者**: 洪朋

## 诗词内容

曜灵速天机，四序如转蓬。

行行早求道，咄咄就秃公。

南纪卧徐穉，丹沙愧葛洪。

婆娑一宇宙，万物阅雌雄。

得兴颇赋诗，诗成亦何工。

跫然张公子，玉山映寒葱。

软语启皓齿，掷麈生清风。

谪仙为酒事，瓠壶清若空。

相视一笑粲，圣处此乐同。

敞榭细履惬，别墅幽迳通。

微漪媚清池，轻飔泛寒丛。

悠然物外赏，未觉人间穷。

何有于我哉，请馆季孟中。

