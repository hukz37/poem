# 和答陈明信兼简王立之

**作者**: 洪朋

## 诗词内容

我如东南云，风吹西北度。

时不与人谋，飘转无定处。

如何红尘中，欻此君子遇。

高标鸢戾天，能事豹隠雾。

暴谑中酒前，了不与物迕。

吾尝期若人，胸次贮风露。

向来赏我诗，但坐日云暮。

识君已恨晚，见君又不屡。

今晨眼忽开，贻我河梁句。

正声久不嗣，斯文谐韶濩。

吹嘘君过矣，岂不爱我故。

城南逸少孙，软语可与晤。

闭门谢俗子，著书无窘步。

小园花气深，客醉不得去。

寻盟出无舆，风沙莽回互。

