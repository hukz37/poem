# 偶作  其一八

**作者**: 杨简

## 诗词内容

道心非动静，学者何难易。

痴云欲扫除，迅霆无异拟。

无妄而征疾，勿药斯有喜。

一轮秋月明，云为岂思虑。

太极奚可图，可图非太极。

矧复赘无极，哀哉可太息。

何不观古圣，一一已默识。

胡为复作图，交扰而曲屈。

是孰知五行，五行皆妙质。

不可离合论，浑浑体自一。

安得孔子生，邪说俱荡涤。

哀哉复哀哉，太息复太息。

