# 乾道抚琴有作

**作者**: 杨简

## 诗词内容

萧萧指下生秋风，渐渐幽响飕寒空。

月明夜气清入骨，何处仙佩摇丁东。

野鹤惊起舞，流水噎复鸣。

一唱三叹意未已，幽幽话出太古情。

龙吟虎啸遽神怪，千山万壑风雨晦。

海涛震荡林木响，乱撒金盘冰雹碎。

和气囘春阳，缥缈孤鸾翔。

三江五湖烟水阔，波声𫗋𫗋鸣渔榔。

悲猿临涧欲渡不敢渡，但闻涧下萧飒松风长。

闲云曳碧落，势去还囘薄。

神仙恍惚无定所，微吟似欲止所作。

御风一笑归蓬瀛，犹有余音遶寥廓。

