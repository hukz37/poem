# 答柳道传饷笋

**作者**: 方凤

## 诗词内容

东家鼎烹矜大嚼，西家呼卢赛乳酪。

肉食那知儒素风，似君臭味将无同。

知我山斋少白粲，随时易办松花饭。

佐食投箸毋乃馋，筠笼新掘来幽岩。

封题遥寄四五尾，歆然解剥出肌理。

和以芹根及薤芽，酰盐澹著香无涯。

黄虀脱粟绝滓腻，得此加餐检残笥。

手把南华读一过，诗思陡涌如春波。

题箑酬君君莫笑，胸中成竹谐清调。

