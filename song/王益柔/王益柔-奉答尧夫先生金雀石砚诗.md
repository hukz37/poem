# 奉答尧夫先生金雀石砚诗

**作者**: 王益柔

## 诗词内容

般阳有山名金雀，山发清辉产奇璞。

望气尝言玉宝藏，贾胡几遣良工度。

金刚宝钻竞穷搜，百里青苍困镵凿。

琼瑰未获得研材，温润还将六美学。

有若玉徽琴面莹，有如金弹陶轮著。

规天矩地形制毓，中或辟流外圭角。

晴窗气暖墨花春，笺襞毫奔光照灼。

吾生特好惟四物，累载裒鸠盈几格。

先生闭户日著书，朝餐每不餍藜藿。

高闳粱肉虽有余，孰敢就门赒隠约。

先生固自尝有言，不忍将身作沟壑。

先生崖岸高莫攀，持此谓宜无见却。

一留为惠固已多，敢冀新诗旋踵作。

精深雅健迫风骚，使我忧荒忽惊矍。

还如甘露醒心昏，更似神篦除眼膜。

先生精义已入神，准易时容见涯略。

