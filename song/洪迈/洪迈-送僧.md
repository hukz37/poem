# 送僧

**作者**: 洪迈

## 诗词内容

空中世界纷河沙，不知底处为天涯。

乾坤百亿在指掌，触处与子同一家。

云何犹作去来想，千里一跌毫厘差。

坐令契阔费星纪，岭云欲寄山川遐。

拨眉相对此何日，丈室浄扫余天花。

诗毫辨舌久投阁，万窍寂历风无哗。

为君游戏出三昧，妙处那复相聱牙。

往将妙响应空谷，一任飞锡凌苍霞。

