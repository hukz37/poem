# 书事呈元声如愚起莘三兄

**作者**: 洪迈

## 诗词内容

隠吏朱墨暇，饱眠北窗风。

时呼方外客，逃暑尊酒中。

寂寞杜拾遗，四壁口不供。

坐取盘餐款，哀哉岂天穷。

何如平生友，磁铁间不容。

每怀千里驾，今作五斗逢。

吏行散凫鹜，楸局收鸾龙。

共话十年旧，事往如飞蓬。

浮荣真一戏，何者为穷通。

应须河汉语，浄洗芥蒂胸。

仆夫适在门，客醉尊亦空。

更为后日约，及此芙蓉红。

