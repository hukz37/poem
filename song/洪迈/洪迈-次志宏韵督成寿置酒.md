# 次志宏韵督成寿置酒

**作者**: 洪迈

## 诗词内容

归耕食吾言，回首愧江水。

方争扬子席，谁置穆生醴。

邓侯倾盖旧，小寝艺桃李。

走书约啖我，涎迸啮唇齿。

朝来独何事，怒色剧染指。

虽微射鸿游，顾有捩手鬼。

平生谈天口，得酒便锋起。

年来病不觞，但要讴贴耳。

真成画蛇足，足就酒空矣。

樊川吐怨句，想见紫云美。

何时咄嗟办，一醉吾亦拟。

噂沓听群儿，口实争笑鄙。

