# 次韵梦得见示长篇  其二

**作者**: 洪迈

## 诗词内容

身闲书有味，吏傲俗不亲。

小窗据物表，扫尽心眼尘。

令尹垂珠玉，敲门唤行春。

作意向芳物，吾车曾未巾。

愁阴入病骨，鸠妇声亦嗔。

冥冥三日雨，桃李迹已陈。

空余深枝间，一一青子新。

秾芳殿春晚，犹堪慰佳辰。

酴醿晓妆靓，芍药醉脸匀。

白萼簪袅袅，风枝倒粼粼。

言当呼短舞，抵掌回双颦。

年来得相从，稍觉安沉沦。

岂不挂俗事，察公极清真。

眼中醉乡路，风味良独醇。

流光不容玩，尺璧何足珍。

漓俗益可厌，愿言勤问津。

