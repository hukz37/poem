# 诗约范直夫游万叶寺观瀑泉

**作者**: 洪迈

## 诗词内容

范侯隠下吏，夙尚本丘园。

身投攫金市，聚书以自藩。

炯然如孤月，不受黄流浑。

要知句律工，竞病何足论。

我生群末俗，泾渭同一源。

同心无楚越，倾盖如弟昆。

人生各有役，不暇捧一尊。

风蒲挂南浦，念欲东南奔。

对床定何夕，青灯照晤言。

悬知吟诗处，千尺银河翻。

