# 用绰中韵送正臣正臣欲归隠而无资故广其意以告识者

**作者**: 洪迈

## 诗词内容

华裾锦领乌纱帻，气盖当年五陵侠。

胸中磈礧不可平，拂衣归来抱长铗。

轩然寄傲楸枰间，长恨坐隠非云山。

相逢笑我眷微粟，我归未可君何难。

世人钱作牛吼音，谁能立谈寿千金。

空令拥鼻诵招隠，知君心在仙峰阴。

故山自叹无归期，作诗但拟渊明词。

却愁他日林下信，千里寄我惟当归。

