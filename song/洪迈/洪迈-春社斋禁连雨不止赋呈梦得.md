# 春社斋禁连雨不止赋呈梦得

**作者**: 洪迈

## 诗词内容

岁丰农犹饥，岁恶何可说。

哀哉半菽氓，罪岁同一舌。

年时旱尘涨，腊尽不见雪。

青皇忽雨我，万顷麦苗活。

令尹民父母，沟壑思手挈。

祈年祓斋居，有酒不忍设。

那知桃李径，狼籍香泥滑。

芳意一如此，坐恐及𫛸鴂。

郊原伫开晴，出劳南亩馌。

秋成已在眼，一醉宇宙豁。

更呼湔裙人，劝此侧帽客。

和公斜川诗，磨石镵岁月。

