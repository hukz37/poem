# 溪南梅花

**作者**: 洪迈

## 诗词内容

巉巉石径鸣枯筇，意行诘曲无西东。

心知幽壑梅已动，一枝寄我曾未蒙。

清香横路忽惊顾，冰蕊的皪蛮烟中。

有如佳人久去眼，邂逅相得情何穷。

蔬畦压霜翠羽乱，已觉雪片栖丰茸。

嗟我辜此来已晚，攀条嚼蕊聊从容。

玉仙游戏下尘世，绝艳一洗汞铅空。

不知阆苑在何许，叱回风驭无匆匆。

溪寒沙浄迷俛仰，坐待山月来朦胧。

岂无尊酒相暖热，锦裘起舞如惊鸿。

仇池老仙羽化久，妙曲三叠余仙风。

归时醉倒不知卧，明日来此谁能同。

