# 州宅牡丹盛开蒙剪栏中奇品见赠仍属为短歌于席上

**作者**: 韦骧

## 诗词内容

永阳州宅如仙隐，花药妆春有畦畛。

牡丹开处彩为栏，翠幕障风怯风紧。

日高花醒一开筵，酒盏照花花自哂。

东君不负禁林人，猛放滂葩肆钩引。

莫教狂雨妒清欢，狂雨来时似秋槿。

主人爱客令翦送，一朵彩云离玉笋。

饮量恨非千丈陂，欲吸百嘲还噪吻。

殷勤厚意不可酬，谩作短歌羞不敏。

