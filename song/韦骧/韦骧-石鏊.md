# 石鏊

**作者**: 韦骧

## 诗词内容

石鏊久已传，往还迷所自。

下马诘亭卒，指以水之涘。

徐行即其旁，执镢俟我至。

问其将胡为，云此久埋秘。

泥沙亦易发，应手可立致。

逡巡肆挥举，两鏊露精粹。

青如碧琅玕，光莹非琢治。

圆模出自然，小大羌有贰。

石根不可穷，名鏊乃以类。

象物固其偶，芜没良可喟。

傥非以名求，何以见珍异。

顾我乏高才，为诗强标识。

