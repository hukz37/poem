# 寒菊

**作者**: 韦骧

## 诗词内容

皎皎园中霜，鲜鲜砌间菊。

长至破旬来，兹芳乃幽独。

岂其时使然，寒威未加肃。

又岂各有命，荣谢分迟速。

如何纤柔质，坚可敌松竹。

绿叶共威蕤，金英相陆续。

究之得所自，养助为之福。

去蠧诱童稚，剪蒿专野仆。

恐弱即枝扶，忧干必浇沃。

北风赖密樊，朝晖借余燠。

侵牟绝蜂蝶，蹴蹂无鸡骛。

得以保天材，隆冬尚芬馥。

一溉必后枯，嵇生论尤笃。

孟轲亦尝叹，濯濯牛山木。

奚独物有是，在人宜慎毓。

关节防疾疢，驱除先嗜欲。

所养重于心，非徒口与腹。

所履正乎道，非徒险与曲。

纷华靡交战，忮害尽消逐。

自然致冲和，久寿不遭促。

持兹养生理，可继乔松躅。

兴作寒菊诗，葩浮宁传俗。

