# 待拒霜开一首

**作者**: 韦骧

## 诗词内容

予怜拒霜好，独立冠雕穷。

故腊新移至，今年曲爱隆。

栽培曾倩圃，灌溉每呼僮。

覆护障炎日，枝撑御暴风。

欲高殱隘叶，待盛拓芳丛。

不取蒿莱蔽，那妨雨露蒙。

翠行疏密等，微径往来通。

恐折频驱雀，忧衰屡灭虫。

清秋方淡薄，碧蕊已玲珑。

占表如争胜，藏身若养蒙。

绿幢擎蓶扈，圆玉琢青葱。

美操寒中辨，丹心日已充。

不甘为菊后，渐见出篱东。

虽本生成力，宁非养治功。

从容延晚节，次第待轻红。

肯学杨花雪，悠悠负主翁。

