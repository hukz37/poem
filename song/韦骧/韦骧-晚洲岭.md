# 晚洲岭

**作者**: 韦骧

## 诗词内容

行行晚洲岭，高若离人寰。

肩舆薄层霄，身在杳霭间。

朝天及青泥，谁谓蜀道难。

岂如兹峻陟，不类羊肠盘。

斗上五千尺，步步须跻攀。

隆冬犹汗浃，睥睨唯心寒。

旁霑宿云润，下视飞鸟闲。

恍如陶公梦，插翼冲天关。

潜慕汉忠臣，叱驭毋盘桓。

古语固有之，鸩毒比宴安。

君恩思未报，何敢惮险艰。

临风一长吟，所叹两鬓斑。

