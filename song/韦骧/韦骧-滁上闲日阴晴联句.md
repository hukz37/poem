# 滁上闲日阴晴联句

**作者**: 韦骧

## 诗词内容

阴晴淮海气何殊，一昔风光互惨舒。

大块养春禆造化，繁云闲日蔽居诸。

暖回沙碛催来雁，寒彻冰池怯上鱼。

山色晦明如代谢，花枝凉曝似相于。

朝暾忽荡川原净，夕翳还笼井落疏。

快适得朋酾醁酒，困眠无兴读残书。

红霞灼灼飞琳馆，烟霭蒙蒙袭隼旟。

定与物情均燥湿，殆非星好有盈虚。

连空雪意迷高柳，遶舍阳和坼嫩蔬。

林外昏鸦啼野尽，城头新月上帘初。

