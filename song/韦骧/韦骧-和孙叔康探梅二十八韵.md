# 和孙叔康探梅二十八韵

**作者**: 韦骧

## 诗词内容

腊过春将近，江梅想已苞。

逢时在南国，探信出东郊。

径雪晴初扫，河冰薄易敲。

寻香望林隙，惊素辨山坳。

跃马回宾雁，飞旟慑蜡猫。

初芳得消息，喜气自并包。

岂待莺声促，宁忧蝶足跑。

先容为桃李，脱迹远萧茅。

此日花神眷，他年驿使𫍢。

前驺传已的，后乘听犹声。

独被阳功早，奚论地势硗。

新葩同众阅，秀句仗谁抄。

湛湛尘缨濯，纤纤痒背抓。

金丝才出莟，珠琲遍攒梢。

攀折诚难忍，将承亦旋教。

重疑仙界种，复过岁寒交。

莹洁疏情窦，精神动目窅。

贪幽频倚杖，薄晚倦回鞘。

有酒安辞釂，无鱼孰叹庖。

轻裘忘拥腋，短发任垂髾。

坐不娱歌舞，盘非贵烙炮。

量尊锺与鼎，器隘斗兼筲。

勇作先春计，甘从玩物嘲。

琼英行渐盛，玲赏莫轻抛。

次第𥬠兵酿，随宜馔野肴。

投闲集簪履，尽日卷旌旓。

陇笛终当起，涂歌或载呶。

空枝徒取恨，片片若为胶。

