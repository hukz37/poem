# 秋日即事呈同僚

**作者**: 韦骧

## 诗词内容

潇洒临霜夕，清居守决曹。

严城吹角罢，隔垅听猿号。

警卒持更切，呼囚报钥牢。

讼庭澄一水，尘事戢千毛。

檐閴蚊雷绝，池虚蛙吹逃。

逍遥静襟虑，抖擞敞袛裯。

树木雕零尽，星辰气焰豪。

月微棕影薄，风急雁声高。

忆昔随群学，当时髧二髦。

读书图皦皦，感古动忉忉。

意趣青云近，𪸩光白玉韬。

百钱宁问卜，一钓冀连鳌。

直谅谋相与，回邪欲尽鏖。

自期非干蛊，幸遇岂屯膏。

翻愧雕文陋，难逢异数褒。

葳蕤从末宦，淟涊著青袍。

敛翅鹰栖臂，垂头骥伏槽。

安能枉寻尺，犹得饱藜蒿。

但恃心如砥，那矜目察毫。

穷通任甄治，险恶远波涛。

养浩虽潜孟，折腰诚愧陶。

常咍强蛇足，敢叹抑牛刀。

衮衮途泥里，悠悠日月慆。

居然成俗态，何足谓贤劳。

贫贱非无赖，清平况夙遭。

边隅虚障候，弓矢载鞬櫜。

途易家音数，官闲坐食叨。

人皆讥野僻，我独固持操。

寂寞几尘甑，包并或𫗦糟。

趋时聊勉勉，乐道每嚣嚣。

肺腑兹尤慰，朋从义不謟。

相逢甚优渥，得兴且游遨。

胜赏当随地，秋郊况附壕。

山嵠正堪屐，溪曲尚容舠。

莫计空清俸，须令贳浊醪。

菊香分嚼蕊，蟹美共持螯。

谈席争挥麈，诗坛让拥旄。

纵横新义论，嗣绝旧风骚。

气锐千戈立，辞抽万茧缫。

功名休挂齿，志业本夔皋。

