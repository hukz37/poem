# 观江都王画拳毛䯄

**作者**: 韦骧

## 诗词内容

忆昔曾观名画记，画马独贵江都王。

当时所画拳毛䯄，声名气格凌有唐。

太宗爱之自题识，缣素翕赩生辉光。

何年流落传人间，至今不泯犹珍藏。

高堂邂逅一注目，仿佛神骏如腾骧。

拳毛䯄非凡马匹，天驷之精为时出。

虬须英主数跨鞍，出入戈鋋势飘逸。

谷州洺水血战酣，电转风驰万人屈。

欃枪扫尽社稷牢，归来始觉金创密。

江都能事妙入神，落笔夺得造化真。

星瞳月颊批竹耳，一毫不谬诚绝伦。

时移物化丹青在，后世乃识真骐驎。

寂寥莫继数百载，世间唯有曹将军。

将军画马超俦侣，于此区区奚足数。

为图谩杂师子花，忍使龙媒失其处。

予知此画名实兼，虚美安能动今古。

叹嗟不足聊一歌，却愧辞华非杜甫。

