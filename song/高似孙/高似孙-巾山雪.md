# 巾山雪

**作者**: 高似孙

## 诗词内容

携诗来做台州雪，台州雪好无人说。

一峰玉削昆仑柱，一天冰夹蓬莱阙。

大江不动网罟冻，众壑皆声松竹折。

村无人行太清浄，树无鸟栖俱峭绝。

丹天仙君谒帝回，赤脚泠泠踏寒月。

不管飞残水帝魂，从头尽笑春风拙。

绿华之女素霓衣，从以广寒太阴妃。

法曲导引青鸾飞，仙人仙人胡不归。

