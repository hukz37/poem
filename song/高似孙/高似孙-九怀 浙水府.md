# 九怀 浙水府

**作者**: 高似孙

## 诗词内容

君之来兮鞭潮，令冰夷兮毋骄。

抚余车兮安驱，海难填兮魂销。

龙翼辀兮既东，旌翠昏兮生埃。

蛟抗刃兮波赤，咽雾光兮蓬莱。

乐莫乐兮佳游，哀莫哀兮忘归。

箫锺兮铙鼓，吴歌兮楚舞。

鱼飞兮雁奔，君之乐兮俣俣。

憩跸兮嵯峩，陈席兮楚楚。

撰德兮苍崖，秦夸声兮豪诩。

骑杂遝兮銮玲珑，穷禹迹兮窥践宫。

民如蟹兮谁能聪，海水作兮号鱼龙。

欢未殚兮乐未终，金母号兮汉旌红。

