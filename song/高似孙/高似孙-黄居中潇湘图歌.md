# 黄居中潇湘图歌

**作者**: 高似孙

## 诗词内容

天晴而雨断兮，作苍梧九疑之高。

秋风行而川怒兮，泄潇湘洞庭之奔流。

树不知名兮山抱复岭，沙不计程兮水趋它洲。

波作止兮蛟舞蛟蛰，云晦明兮猿呼猿愁。

原不可作兮兰亦尘土，贾傅归汉兮𫛳其何尤。

谁呼鱼兮北澨有酒，谁鼓枻兮南津有舟。

怀斯人兮杳霭千里，目怅望兮吾其归休。

