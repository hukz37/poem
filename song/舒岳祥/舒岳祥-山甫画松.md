# 山甫画松

**作者**: 舒岳祥

## 诗词内容

山甫作古松，意造无定本。

枝枝藏太阴，笔笔涵混沌。

气吞千尺崖，犹作飞瀑滚。

肺肝生洞壑，槎枒出隠嶙。

奋臂盘礴余，墨渍笔不吮。

若人盖天机，岂为寻丈窘。

胸中有磥砢，欲出不可忍。

恐是城南树，写形难自隠。

呜呼夹山自有真松图，朝夕左右陈座隅。

伐薪架屋听笙竽，好翁之计诚非疏。

