# 稻花桑花

**作者**: 舒岳祥

## 诗词内容

稻花花中王，桑花花中后。

余花皆嫔妃，以色媚左右。

稻花吹早香，风露千万亩。

上以奉玉食，粢盛及醴酒。

下以饱苍生，亿兆𫗦其口。

桑花虽无华，红葚映纤手。

皇后首亲蚕，六宫承傅姆。

天生众裸虫，无羽毛飞走。

匪此皆冻死，性命安得有。

予谓二花者，斯民之父母。

昔予赋麦花，适当来牟候。

未及歌二花，三花谁可后。

请续时夏诗，以为风化首。

