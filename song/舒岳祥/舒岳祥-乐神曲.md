# 乐神曲

**作者**: 舒岳祥

## 诗词内容

污田稻子输官粮，高田豆角初上场。

枫林沉沉谁打鼓，农家报本兼祈禳。

打鼓打鼓急打鼓，大巫邀神小巫舞。

绛衫绣帔朱冠裳，手持铃剑道神语。

前年军过鸡栅空，今年一母生十雄。

甽东种秫获颇厚，大甑炊糍瓮成酒。

家机白布阔且长，翁媪制作新衣裳。

再拜奠神重酌酒，男耕女桑十倍强。

大妇小妇别有祝，生养好男房计足。

巫公巫公告尔神，产谷不如多产银。

馿载马驮车碌碌，免斫柘条行棰扑。

