# 春雪

**作者**: 舒岳祥

## 诗词内容

去年腊雪已四白，五白六白农夫愁。

麦苗冻熟锄不得，菜心僵死何时抽。

常年梅花已烂漫，今者干没如拘囚。

枯枝尚黏红豆绿，细蘂初作苍蝇头。

纷纷黄雀狡于鼠，穷阎有粟争呼取。

老鸢自作攫肉谋，空屋狐狸夜相聚。

呜呼狐狸有屋尔得居，室中居人今在无。

或言白骨如白雪，雪亦有仁遮白骨。

