# 碧桃

**作者**: 舒岳祥

## 诗词内容

碧桃本是仙人花，仙人花里饭胡麻。

初来此树向谁得，翠眉婵娟萼绿华。

世间俗桃千百数，溪谷往往蒸成霞。

纷纷见此欲羞死，乱红吹落污窗纱。

陈宫露唾天水碧，粉黛欲学争咨嗟。

岂知仙妃作狡狯，挼花染汁便尔嘉。

瑶池蟠桃即此种，花飞不肯污泥沙。

实成唯许方朔吃，时时还戏王母家。

