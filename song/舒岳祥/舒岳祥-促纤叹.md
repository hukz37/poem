# 促纤叹

**作者**: 舒岳祥

## 诗词内容

刺刺重剌剌，唧唧复唧唧。

只解促鬓丝，岂能催妇织。

织亦何用催，有丝愿成匹。

今夏蚕薄收，巧手闲刀尺。

昨下急急符，三日立税籍。

箧中无余丝，红女泪双滴。

汝更催不休，使我不得息。

汝因贪与嗔，形化生股翼。

不特登我门，又入床下壁。

号我夜不眠，墐户无计塞。

何时清霜来，堀堁同一寂。

