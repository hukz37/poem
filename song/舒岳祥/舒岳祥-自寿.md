# 自寿

**作者**: 舒岳祥

## 诗词内容

阆风老人五十九，白头饥冻荒山走。

偶然脱命得生还，闾里相看惊老丑。

今朝初度最可怜，五子三孙在眼前。

老妻欲作无面餠，问讯鸡娘渠未肯。

海水潮小未登鱼，霜后黄柑亦自疏。

穷人作事天不与，只有红梅相媚妩。

为渠一笑买村酤，老夫自歌稚子舞。

明年六十更可歌，大乱不死奈我何。

