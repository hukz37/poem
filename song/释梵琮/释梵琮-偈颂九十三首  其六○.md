# 偈颂九十三首  其六○

**作者**: 释梵琮

## 诗词内容

学道先须有指归，闻声见色不思议。

九旬黑白分明处，如似盘中一片碁。

纵横十字，一著当机。

有眼则活，无眼则输。

烂柯山上，空自踌躇。

正好和盘翻却，直教脱尽规模。

解不可得，结亦无拘。

髑髅识尽，江海干枯。

憍梵波提吐舌，西天胡子无须。

色里胶青只些子，王维妙手亦难图。

