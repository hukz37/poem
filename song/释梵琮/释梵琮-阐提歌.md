# 阐提歌

**作者**: 释梵琮

## 诗词内容

无住着，老禅魔。

欢喜少，恶性多。

三毒花中结苦果，蒺蔾园里养蜂窠。

说调普贤卖白象，呼唤儿童填黄河。

戏弄南山老虎，踏翻北海沧波。

洗尽佛祖冤，法战罢干戈。

五千文字拭抹布，一会灵山粪扫箩。

谩将无义语，唱起阐提歌。

调古不堪听，声极透岩阿。

能妙转，绝扪摩。

六用机中抽线，电光影里撺梭。

织成无缝袄，绣出没底靴。

三台舞罢呵呵笑，笑倒多年黑老婆。

