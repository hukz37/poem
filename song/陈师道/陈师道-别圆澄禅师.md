# 别圆澄禅师

**作者**: 陈师道

## 诗词内容

法施老人卧不出，呼我取别行问疾。

摩盘拭箸劝一饱，少待须臾莫苍猝。

早年着眼觑文字，万卷初无一言契。

多生绮语未经忏，半世虚名足为累。

此去它来尚有缘，头童齿豁恐无年。

殷勤三请久住世，弊恶可念未可捐。

平生准拟西行计，老着人间此何意。

他生佛会见头陀，知是当年老居士。

