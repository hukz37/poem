# 次韵苏公西湖徙鱼三首  其三

**作者**: 陈师道

## 诗词内容

诗成笔落骥历块，不用安西题纸背。

小家厚敛四壁立，拆东补西裳作带。

堂下觳觫牛何罪，太山之阳人作鲙。

同生异趣有如此，缾悬瓽间终一碎。

流水长者今公是，雨花散乱投金濑。

人言充庖须此辈，慈观更须容度外。

赐墙及肩人得视，公才槃槃一都会。

有怜其穷与不朽，我亦牵联书玉海。

