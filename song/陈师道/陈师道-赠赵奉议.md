# 赠赵奉议

**作者**: 陈师道

## 诗词内容

为惠不必广，但问与者谁。

受施何用多，名义以为资。

平生师友间，四海参寥师。

一穷无四壁，百代有千诗。

再逐越淮江，三年鲁中归。

初无赞公色，不异浄名衣。

才如得风鹢，已复触藩羝。

路贫谁肯怜，语妙君所知。

我往立谈间，欻若白受缁。

迺知仁者听，不待辛苦词。

赵侯名教士，劲气喷长蜺。

论吐天下公，而合吾所私。

明窗弄文墨，妍语含英姿。

要与识者论，且避群儿痴。

旧好无新功，终年此交绥。

未须坚百战，当即建降旗。

