# 送法宝禅师

**作者**: 陈师道

## 诗词内容

平生夫铁脚，道价喧宇宙。

望礼东南云，吾今独何后。

晚始识其子，瑶林一枝秀。

初闻饮光笑，复作空生瘦。

今年退后禅，袖手不肯叉。

真成菩萨魔，未免化城咎。

白月悬清光，大锺得辞扣。

知止一何勇，随缘岂无复。

丰台两禅子，三请期一觏。

翩然挈瓶盂，百里往相就。

古寺风雨余，触目初邂逅。

夙昔有静缘，欢然宛如旧。

教我早自异，业成谁得救。

世故已备尝，踌躇复何候。

钻火勿停手，时来自渠透。

殷勤礼白足，吾为太山溜。

