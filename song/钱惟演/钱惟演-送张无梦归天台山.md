# 送张无梦归天台山

**作者**: 钱惟演

## 诗词内容

金庭霞标云半中，岩扉涧户凌太空。

飘飘灵气际浮景，蝉蜕万物乘高风。

吾君当天坐环极，物色异人方侧席。

岂因垂钓识羔裘，不假张罗得凫舄。

恩深况遇千龄旦，威颜咫尺隆宸盼。

问政应同牧马言，临轩几动犹龙叹。

方瞳玉骨本无羁，驰烟驭气思东归。

江南芳草正无际，林下群鶑犹乱飞。

浮丘挹袂去何处，五芝同晓仙露晞。

人间秘境不可识，千载宸章焕岩壁。

