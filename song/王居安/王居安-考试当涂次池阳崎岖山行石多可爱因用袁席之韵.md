# 考试当涂次池阳崎岖山行石多可爱因用袁席之韵

**作者**: 王居安

## 诗词内容

平生爱奇石，如见古君子。

一卷窗牖间，时复为隠几。

兹行池阳路，终日乱山里。

道傍石丛生，牛羊乱虎兕。

中有篆籀文，鼎彝间罍洗。

纵横列簨虡，埋没见追蠡。

嗟予心好之，愧恨无能徙。

着手为摩挲，却立复睥睨。

有似南阳公，可就不可致。

是宜米元章，一见辄下拜。

倘可从予招，安车更加礼。

