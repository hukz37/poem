# 霪雨中偶书所见

**作者**: 王禹偁

## 诗词内容

丙申二月七，是夕月离毕。

春云忽霮{雨/对}，春雨复蒙密。

绵绵殆三旬，不见天上日。

谪官在淮甸，幽抱常郁郁。

岂无琅邪山，泥泞不可出。

空庭唯蚯蚓，得势互蟠屈。

乘兹积阴气，小穴恣出没。

山禽忽飞下，长嘴啄深窟。

倒曳方力争，强吞遽全失。

食土与巢林，上下非俦匹。

胡然罗此酷，不能保微质。

嗟嗟彼群小，倾夺事匪一。

仪凤去九夷，神龙入泉室。

如何役吾眼，瞻视此小物。

归来因浩叹，自悔成诗笔。

