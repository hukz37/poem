# 赠采访使合门穆舍人

**作者**: 王禹偁

## 诗词内容

经略十三州，东南帝不忧。

二年辞玉砌，几夜梦珠旒。

旌旆虽遐适，江山是胜游。

风谣随处采，民瘼尽心求。

报国机钤密，供吟景象幽。

煮茶溪畔寺，望月海边楼。

步武思龙尾，琴书在鹢舟。

听泉调玉轸，拂石试银钩。

古画多收买，新诗寡和酬。

酒醒闻瀑响，睡起见潮头。

奉使时将久，归朝礼必优。

一麾先出守，万户待封侯。

遇主当宜贵，遗材亦合收。

此身居下位，无路画良筹。

已悔田园废，堪惊鬓发秋。

凭谁念寒苦，祇自拟归休。

僻甚陶元亮，贫过鲁仲由。

品题殊不滥，清浊肯同流。

复命期三接，陈诗说四愁。

荐雄如有便，还解杀身酬。

