# 乌啄疮馿歌

**作者**: 王禹偁

## 诗词内容

商山老乌何惨酷，喙长于钉利于镞。

拾虫啄卵从尔为，安得残吾负疮畜。

我从去岁谪商于，行李惟存一蹇馿。

来登秦岭又巉岭，为我驮背百卷书。

穿皮露脊痕连腹，半年治疗将平复。

老乌昨日忽下来，啄破旧疮取新肉。

馿号仆叫乌已飞，劘嘴整毛坐吾屋。

我馿我仆奈尔何，悔不挟弹更张罗。

赖是商山多鸷鸟，便问邻家借秋鹞。

铁尔拳兮钩尔爪，折乌颈兮食乌脑。

岂唯取尔饥肠饱，亦与疮馿复雠了。

