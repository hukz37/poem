# 商山

**作者**: 王禹偁

## 诗词内容

六百里巉岩，岚光霁后添。

经年吟未得，尽日看无厌。

僧舍青当槛，人家翠满檐。

气蒸丹水碧，脉润紫芝甜。

岭碍翻云鹘，峰遮落海蟾。

涧深春有冻，影阔夏无炎。

势鬭嵩并华，名欺霍与灊。

石危蹲虎脚，松老咤龙髯。

晓榻便欹枕，晴楼懒下帘。

未能栖岫幌，犹道佐彤襜。

望久衣襟湿，登多屐齿粘。

何当随四皓，深隠避猜嫌。

