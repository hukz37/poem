# 谢政事王侍郎伏日送冰

**作者**: 王禹偁

## 诗词内容

火云如山暑雨歇，天地炉烘三伏月。

玉皇教散阆苑冰，斵开北陆琼瑰窟。

峨峨贮向瑶花合，分命中官赐黄合。

凤皇池上玉壶盛，温树风声顿萧飒。

台恩分与西垣士，纶诰稀疏方假寐。

卞和抱璞入直庐，从此惊忙不成睡。

怒蝇休向笔端飞，抵鹊浑疑山下坠。

寒生毛发清牙齿，脆若玉芝甘似醴。

炎风暑气都不知，空作狂歌谢知己。

