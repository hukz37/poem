# 庚子山居采茶有感

**作者**: 洪适

## 诗词内容

忆昔采茶时，雨后山蹊湿。

鹰爪喜盈襜，蟹眼思朝汲。

归路取盘洲，下昃行踪急。

珠汗透裳衣，更换登梯级。

徙倚曲栏竿，鸣雁圆沙集。

晚景不胜春，寒气潜相袭。

诘旦傍装台，欹侧人扶立。

舆疾望医来，谁煮青黏汁。

举案念齐眉，幻泡何嗟及。

重过故园门，不忍携筇入。

引领顾前丘，空对旗枪泣。

