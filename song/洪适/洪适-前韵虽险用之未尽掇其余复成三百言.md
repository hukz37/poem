# 前韵虽险用之未尽掇其余复成三百言

**作者**: 洪适

## 诗词内容

一苦寒威重，清晨雨脚？严风号宇宙，飞雪下闾阎。

布地盐初撒，穿帷粉乍黏。

裴回轻点袖，萦积满盈檐。

骋巧飘虽急，乘危势或沾。

梨花芳小圃，桂魄射疏帘。

烟湿茶翁灶，竿低酒舍帘。

清泉埋沼沚，苍干耸楩柟。

玉匝齐君履，银封鲁国詹。

盆收新琢璧，阶展未裁缣。

木杪疑飞絮，江干杂秀蒹。

正随云阵合，未放日光暹。

处壮山屠虎，高兴泽殪蚺。

重巅闻折木，邃野绝飞鹣。

隼击翎添厉，鳞藏口敢𪡋。

狼随姬满驾，鹊集叔才苫。

授简词臣敏，乘车海若谦。

汉传王母绛，周贡嵰山甜。

王脧师方整，高昌众欲熸。

汉光开帝业，苏烈贯兵钤。

豹曳荆人舄，牙抽孙子签。

肤寒方起粟，手坼正忧{丹龟}。

挟纩冬裘燠，倾罍夜饮厌。

寒光欺宝鉴，素质夺朱綅。

犬喜蹄方逞，儿餐舌未箝。

梅林催皑皑，麦垅长蔪蔪。

罝兔难探穴，叉鱼已溉鬵。

鸱蹲饥愈噪，马缩冻难拑。

见晛将消释，歌诗兴佞𪫺。

妍辞惭谢客，讵敢示群佥。

