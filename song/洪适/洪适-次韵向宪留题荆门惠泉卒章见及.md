# 次韵向宪留题荆门惠泉卒章见及

**作者**: 洪适

## 诗词内容

对泉一洗心如水，诵诗三叹颡有泚。

字比渴骥骎骎来，文如翠潋鳞鳞起。

皇华辙迹环诸道，济物良筹载襟抱。

双泉复见等故人，竹马儿童半羸老。

吾君丰泽要下流，惭愧长澜力不侔。

一方始此一滴润，千亩长有千锺收。

去瘼未尽惠未施，可使剜肉生新痍。

尘埃满面语甚恶，虚辱逢人统项斯。

