# 岳王墓

**作者**: 韩信同

## 诗词内容

妖星隳地芒角赤，龙剑悲吼风萧瑟。

中原王气挽不回，将军一死鸿毛掷。

秦家小儿真戏剧，播弄造化摇枢极。

指雠为亲忠且逆，只手上遮天眼碧。

九重茫茫隔天日，无由下烛臣愚直。

臣愚万死不足惜，国耻未湔犹愤激。

古坟埋冤血空沥，西风年年土花蚀。

我恐精忠埋不得，白日英魂土中泣。

请将衰骨斵苔痕，献作吾皇补天石。

