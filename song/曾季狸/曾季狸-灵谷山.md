# 灵谷山

**作者**: 曾季狸

## 诗词内容

旧闻伯子记，已得灵谷名。

隠然望此州，奇胜称山灵。

悬崖泻瀑布，如高屋建瓴。

乔松数十丈，下有千岁苓。

仄足行鸟道，势欲抟青冥。

仙事虽渺茫，幽讨未忘情。

高秋八月后，择胜来经行。

黄冠两三人，淡然亦忘形。

烟霞到几席，爽气来户庭。

瘦笻闲指点，老瓦同注倾。

惭非换鹅手，不敢临黄庭。

或可联石鼎，未必让弥明。

重阳无十日，黄菊渐向荣。

佳哉此天气，一笑未易营。

但愿脚力健，年年此寻盟。

