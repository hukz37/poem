# 七夕后一日寄陈巨济

**作者**: 欧阳澈

## 诗词内容

高楼昨夜西风转，耿耿银河云叶卷。

擎空皎月弄婵娟，领略溪山堪指点。

秋光次第磨青铜，一味清凉袭庭院。

遥知天外鹊桥成，织女牛郎会佳燕。

凭高翻忆凤楼人，殷勤乞巧陈芳奠。

可堪目断心旌揺，砌成幽恨无人展。

促樽欣得莫逆交，脉脉闲愁凭理遣。

清狂举白话平生，午夜香燃残宝篆。

凄凉此际忆年时，烂漫琼楼兴不浅。

