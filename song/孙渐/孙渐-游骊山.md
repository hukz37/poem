# 游骊山

**作者**: 孙渐

## 诗词内容

晓促零口征，晚留华清宿。

弥月倦纷埃，晞取码莲汤浴。

夜雨闹庭梧，漏长秋睡足。

平明径欲西，霁色开林麓。

遂作朝元游，聊放千里目。

嵯峨北来横，渭水东转曲。

坡田散牛羊，沙岸翔凫鹜。

爽气袭衣裘，青烟生井屋。

忆昔唐天子，承天溺爱欲。

翠辇拂行云，钩陈裹幽谷。

遗址今尚存，缭垣半颓覆。

玉像暗真仙，石槽标饮鹿。

羯鼓寂无声，连理空余木。

长生岂难求，有道书丹箓。

泪未忘马嵬，恨已悲金粟。

往事寄冥冥，芳草依然绿。

