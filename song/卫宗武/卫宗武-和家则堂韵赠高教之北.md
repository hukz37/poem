# 和家则堂韵赠高教之北

**作者**: 卫宗武

## 诗词内容

别时欠折苏堤柳，西方美人无恙否。

子卿啮雪十九年，何似生前一杯酒。

麒麟胡可系而羁，要使为祥在郊薮。

当年谁擅西湖春，公闾遗臭千载后。

但知金屋醉蛾眉，簸弄威权翻覆手。

徒劳吉士远有行，令人骄骄赋维莠。

君今重整燕蓟辕，老子跫然欣得偶。

殷勤为我问平安，司马深衣想如旧。

