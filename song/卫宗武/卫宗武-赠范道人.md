# 赠范道人

**作者**: 卫宗武

## 诗词内容

黄纸差符不肯留，飘然愿逐云水游。

纡朱拖紫不肯慕，甘著草衣披布素。

金珠斗量佩鸣珂，所得懽华能几何。

形气日随情欲蠹，曾不百岁同臭腐。

学仙岂必便成仙，人世且结清净缘。

弘景宁为轩冕锢，子平未免婚嫁累。

有田有庐誓弗归，有子有女弃若遗。

道成却往忾城郭，化作千年令威鹤。

