# 雪晴

**作者**: 卫宗武

## 诗词内容

岁穷候严沍，木石冻欲折。

寒云尽四垂，乾坤清气发。

仙人唾珠玉，琐碎自天落。

神功忽收敛，声光随息绝。

暮夜风怒号，飘泛动几格。

老夫卷书坐，灯焰耿明灭。

炉存火已微，缾罄酒莫索。

拥衾作龟缩，毛骨冷于铁。

皓色倏浮窗，疑雪复疑月。

推枕晨启扉，金乌已赫赫。

桃符即换岁，椒盘行送腊。

谁其呼滕六，为我作三白。

