# 知足

**作者**: 卫宗武

## 诗词内容

束发至皓首，雅意在林谷。

退闲十五年，一官如脱梏。

抱关寻故步，谬语不可赎。

投绂赋归来，幸不至迷复。

有田可饷饥，有园可寄目。

有屋枵然大，其中无所蓄。

代步跨款段，课耕驱觳觫。

斗筲量易盈，菟裘计已足。

慨方际时艰，已幸免僇辱。

年丰喜洊臻，我庾有新谷。

床头酒一壶，架上书数束。

酒余取书诵，岂不胜丝竹。

水北与城南，苍筠列万玉。

更须仿元亮，剩种松与菊。

招邀文字侣，吟哦日相属。

自足了余生，此外复何欲。

