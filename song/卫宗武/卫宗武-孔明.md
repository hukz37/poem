# 孔明

**作者**: 卫宗武

## 诗词内容

龙卧而长吟，胸次抱奇伟。

立心不北向，特为三顾起。

曹瞒下荆州，气可吞权备。

奋袂为一出，遂成鼎足势。

忠诚以辅国，相业难拟议。

刑政能服人，怨雠至感涕。

出师陈悃款，训诰相表里。

南攻孟获平，北出张郃殪。

司马亦严惮，甘受巾帼耻。

傥使先十年，营星未殒坠。

兴复其可期，中原安有魏。

