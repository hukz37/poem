# 为云侣天游赋

**作者**: 卫宗武

## 诗词内容

汗漫可以期，列缺可以至。

岂不高且远，未足语超诣。

至人悟重玄，妙境此融会。

无声亦无臭，万象于我备。

不必八柱承，不必二极系。

曾城九重居，俨若具乎内。

于焉以泮涣，其乐浩无际。

气凝而神化，举步六合外。

乘轮阆风行，税驾丹丘憩。

逍遥兮周流，斯特迹之寄。

混然吾太虚，游是息于是。

