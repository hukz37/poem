# 将到霅陇

**作者**: 卫宗武

## 诗词内容

春峦如佳宾，应接何敢暇。

我来日与对，不觉迫初夏。

繁林涌翠雾，经综密无罅。

鸣鸟间啼鶑，郑音忽奏雅。

萋萋碧草间，晔晔赪紫亚。

幽栖绝俗交，燕坐陪僧话。

论事核古今，谈禅悟生化。

新茗瀹云涛，迥胜酒新醡。

嘉蔬煮玉版，可鄙食肉者。

时诵渊明诗，万虑足陶写。

芳春背人去，归舟行步驾。

好山不可载，写入无声画。

