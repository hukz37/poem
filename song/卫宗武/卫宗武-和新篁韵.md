# 和新篁韵

**作者**: 卫宗武

## 诗词内容

竹君清绝润于玉，谱牒出自淇之澳。

移根分种置吾庐，才隔樊墙即家塾。

塾之所有无非书，师友摛文剪其芜。

此君儿郎趣亦雅，骈头相过纷铺舒。

鲜鲜绿色照邺架，骎骎宗祖可方驾。

钩章题品得骚翁，倍使新篁长光价。

矛甲𫓩𫓩看击云，未逊六千君子军。

琅玕一一如椽大，此中更有风月存。

巨细何异公领孙，低昂尤若主承宾。

有宾如君诚可人，西窗六月暑如焚。

会见为君涤除热恼来凉薰。

