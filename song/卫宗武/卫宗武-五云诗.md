# 五云诗

**作者**: 卫宗武

## 诗词内容

千岩万壑东南美，中有一山尤秀伟。

伊谁衣被以佳名，非雾非烟腾瑞气。

有人于此曾课书，出山能士为写图。

风林泉石振清响，占毕吟诵声难模。

聚为胸中线五色，不补衣裳华衮黻。

迺作江湖漫浪游，奋藻扬葩肆吟笔。

文为人瑞要瑞时，时不与我文奚为。

何如抱书还旧隠，姑颂楚橘歌商芝。

吾衰一字不解作，平生学殖叹荒落。

为儒无用拟修玄，徒想仙人五云宅。

