# 和蒋龙图  其一

**作者**: 徐积

## 诗词内容

公之所设施，道德之余事。

有性给其才，无物蔽其意。

大车积以载，牛刀迎者解。

以要操其纲，以妙观其会。

善誉不尽知，善毁没可讥。

校之古人辈，彼若有所为。

公之所然者，以智不以凿。

其力日以裕，其济日以博。

至于我曹者，使相望相闻。

犹能领官属，携诗叩吾门。

先看陶家柳，次看陶家菊。

茶中许投花，坐上呼燃烛。

顾我为乐叟，勉我以不倦。

我是孟东野，终附郑公传。

