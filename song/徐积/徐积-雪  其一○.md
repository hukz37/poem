# 雪  其一○

**作者**: 徐积

## 诗词内容

团团藓晕埋青钱，稍稍竹树藏绀鞭。

鸬鹚覆水鱼沉渊，罞罿蔽地禽冲天。

梅房处女鶑坐禅，草头稚子松耆年。

浮光飞沫人游川，斜行大字鸿书笺。

壮士可论持守坚，美人休说容华鲜。

乞余之夫尤慕膻，附炎之子弥胁肩。

穿花走马锦藏鞯，垂云阅武车张旃。

虢姨满路空遗钿，陈妃倚阁真神仙。

有人情似山中泉，其情浓如春深烟。

留下断芦云蓑篇，长令雪满淮之田。

