# 姚黄

**作者**: 徐积

## 诗词内容

黄河南畔伊川北，姚家宅是真花窟。

古来多少豪奢儿，埋却千鶑万鶑骨。

中央精粹得之多，西方秀气来相和。

天与明光常借日，水宫暗脉正通河。

春风如酒半酣时，谁教谷雨报花期。

司马坂前娇半启，洛阳城内人俱知。

姚家门巷车马填，墙头墙下人差肩。

花上红绡都蔽日，花傍翠幕恰如烟。

玉面儿来争供帐，锦袍郎去鬬抛钱。

无人不说姚花好，费却春功亦不少。

日长风暖绿梢低，坐上金仙困将倒。

麹尘餠剂和香檀，何以贮之承露槃。

烂锦脱来嫌太艳，鲜衣染就欲骖鸾。

君看此花肌肉丰，一尺余高千万重。

妆面深藏青步障，宝冠斜堕碧霞丛。

步摇好称钗凤凰，玉镮犀佩珠鸣珰。

帝女何缘心好道，阿娇安用金为房。

绀窠累栖舒雁雏，沈烟喷出狻猊炉。

一种养成余意态，千花瘦尽春肌肤。

峨峨一器欹且倾，覆杯难辨锺与觥。

染以鲛绡求正色，叩之玉挺希宫声。

魏家红共牛家碧，迭霸花中耸高格。

如今俛首甘下风，九十种中为第一。

此花莫似武昭仪，出得宫来不画眉。

情貌欲为狐媚态，衣裳却是比丘尼。

杨妃本是倾国身，脱却红襦号太真。

河水欲濡头上髻，马嵬犹著旧时裙。

物色一定犹可疑，人心多变宜难知。

容易莫评真与欺，貌或如是心或非。

君不见老庄有深意，万物之中最防伪。

