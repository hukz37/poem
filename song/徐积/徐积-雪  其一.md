# 雪  其一

**作者**: 徐积

## 诗词内容

淮上飞花正皓然，日车月御欲停鞭。

千形凛凛如无地，一片苍苍忽露天。

洞口似迷山路处，斗闲疑泛海槎年。

长瓢酒挹云泉酿，大轴诗题锦水笺。

僧舍手抔留煮茗，渔庵缾贮借烹鲜。

喜余稻糁投饥喙，惭乏绨袍赠冻肩。

白里好张红步障，猛中宜摆绛戎旃。

扫开寥廓凭风帚，抉去纷纭忆剑仙。

猎火正燃云有焰，旅庖何在突无烟。

未应门外同袁子，曾买污莱数亩田。

