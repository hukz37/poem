# 雪  其七

**作者**: 徐积

## 诗词内容

昨霄梦看六龙渊，鹤御惊回坠晓鞭。

万顷落花春晚后，一床清水月明天。

门无黄雀张罗地，室有玄熊应梦年。

入竹好鸣寒玉珮，寄梅兼附白云笺。

杨妃绣段披方稳，李逸乌纱裹更鲜。

避色莫投妆妇指，弄香须扑舞蛾肩。

群乌噪过巢无树，一兔奔归猎有旃。

溪叟正如翘苇鹭，山翁弥似出尘仙。

僧檐鸟伺斋余饭，客灶猫栖爨后烟。

且报漫翁来掘壁，墙闲便是我家田。

