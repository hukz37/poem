# 送蔡守

**作者**: 徐积

## 诗词内容

维淮之南，楚为剧州。

守土之吏，孰明以周。

蔡公既来，爰究爰乂。

明维照奸，威维沮伪。

维明维威，无敢恣睢。

侯曰可矣，其治孔易。

迺兴学校，示之本原。

儒居儒处，礼容义言。

迺修释奠，教民之恭。

有严其色，有孚其颙。

迺行乡饮，躬为主人。

拜辱拜豆，盥洗献宾。

其仪孔肃，其礼孔均。

迺召父老，父老俱来。

幅巾短褐，浩其盛哉。

父老升矣，侯则兴矣。

父老坐矣，侯则妥矣。

父老未醉，笑歌其声。

父老既醉，髪白颜頳。

父老去矣，侯则举矣。

馈之物矣，告之语矣。

其语维何，维善是示。

善者使修，恶者使止。

告尔宗族，告尔邻里。

维时父老，奉之以行。

维时庶民，亦克用承。

悖傲者沮，善良者兴。

狠不敢鬬，强不敢凌。

不义之讼，莫涉吾庭。

行之期年，几移其风。

吏事用简，狱牢数空。

道上之物，必归其主。

行路之人，无或敢取。

逋攘慝奸，明其购赏。

倾其巢穴，破其支党。

侯曰未也，江淮之患，不备不虞。

迺召尉逻，迺呼卒徒。

迺张尔弓，迺操尔殳。

迺坐迺作，迺驰迺驱。

勇者迺奋，怯者迺舒。

我备既强，我戎既整。

小剽之攘，破胆缩颈。

侯之方略，可以捍边。

捍边如何，威名毅然。

何兵不精，何城不坚。

虏不敢犯，敌不敢前。

侯有所祈，曾不旋日。

雪霶雨零，舆濡衣湿。

维其有德，将之以诚。

神由以格，物由以亨。

侯之为人，不患不恕。

维恕维威，维民维宜。

侯为使者，不患不威。

维威维恕，维感维豫。

侯之察狱，不患不明。

维恕维明，维平维精。

维时岭表，维时海隅。

闻侯之风，既安且需。

冤者使伸，戚者使愉。

吏长则进，物残则除。

抉其已垢，刮其已污。

维有其才，无施不可。

用之本朝，维良维佐。

用之一方，一方之纲。

嗟今之人，莫如侯者。

侯之所为，可示天下。

维其可示，是以可歌。

