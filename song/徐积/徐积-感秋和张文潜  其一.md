# 感秋和张文潜  其一

**作者**: 徐积

## 诗词内容

泛泛河中舟，莫系河上柳。

君看道傍叶，行人一挥手。

枝条旦旦空，颜色何可久。

坐恐霜霰繁，诸媚归一朽。

我有千丈松，亭亭不可揉。

生在孤峰上，独与云霞偶。

群形靡且纷，不与较妍丑。

群动日夜驰，而以静为守。

守松者为谁，白髪无憾叟。

蓬蒿可蔽身，糟糠可糊口。

言者寓于诗，默者寓于酒。

谁知杯酌闲，便是无何有。

念子于我深，我于子亦厚。

记我守松篇，行行重回首。

