# 感秋和张文潜  其三

**作者**: 徐积

## 诗词内容

秋风一何惨，物形随以变。

秋风如无情，虫鸟声俱怨。

我无外物累，但有屋中燕。

翩翩势将去，盼盼如有恋。

此物虽至微，其旧殆可念。

而况西郭交，年将屈五指。

南城文字闲，东皋松竹里。

气类亦相合，老少两忘齿。

昔居吾舍傍，今在河之涘。

船头缆将解，船上桅将起。

留君恨不早，此役定难止。

如何舍我去，处我复何以。

君看淮泗闲，一派良可喜。

从来病浊污，而今稍清泚。

人方涉其流，冠缨殆可洗。

此行君乐否，一千五百里。

未见洛阳山，先见洛阳水。

