# 谢玉师

**作者**: 徐积

## 诗词内容

河沙亦可数，海水亦有畔。

师恩及吾母，其多卒无算。

远者穷无边，深者入黄泉。

黄泉儿莫到，慈母忽有告。

冥冥长夜中，如行白日道。

儿一别母容，可想不可逢。

凭师无量恩，恍惚如相通。

师恩若何为，真诚与高义。

幽明虽有殊，母子各有慰。

欲报将奈何，肉镌骨可磨。

泣尽感恩泪，慷慨成悲歌。

