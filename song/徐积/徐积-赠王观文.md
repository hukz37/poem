# 赠王观文

**作者**: 徐积

## 诗词内容

一自西征登将坛，探其窟穴除其残。

邻羌余喘虽偷安，匈奴右臂殊不完。

闻公姓字摧胆肝，穹庐部落匿可汗。

何当饮马朔海干，雄文高勒燕然山。

古来从事多壮夫，凯歌得意更豪麤。

共公谈笑观投壶，醉笔挥成露布书。

归来却佐神圣王，爱贤乐道不敢忘。

德功甚盛谦尊光，始终一节郭汾阳。

