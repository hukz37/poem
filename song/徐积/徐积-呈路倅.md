# 呈路倅

**作者**: 徐积

## 诗词内容

三十年居官，而无一椽屋。

随身清风高，所至义行足。

今兹尽室来，何可久船宿。

奴僮已暴露，勿使乏𫗴粥。

也须谋外物，种取柳与菊。

记取节节高，爱我茅檐竹。

其时花尽落，手把麦黄绿。

公酌我须釂，公吟我须续。

慷慨见怀抱，静介无所欲。

最是谒祠堂，老泪潸可掬。

迩来六七岁，病叟头已秃。

万事置浮云，壮气自满腹。

感激论忠义，犹爱唐衢哭。

更思桓野王，把笛吹一曲。

