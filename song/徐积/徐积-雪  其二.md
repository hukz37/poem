# 雪  其二

**作者**: 徐积

## 诗词内容

君看飞雪竞翩翩，云将争驱正着鞭。

人望已酬残腊后，物华兼值早梅天。

招沽北掾输平日，走马西州忆少年。

漏屋旋消濡弊褐，破窗穿过湿余笺。

蹄涔易见真漥满，粪土难辞伪色鲜。

席户冷灰人削迹，朱门热炙客摩肩。

纷纷万事还如此，寂寂幽怀尽舍旃。

流水明中争趁月，断鸿深处独藏仙。

谁家渔棹空闻笛，何处樵村只见烟。

最好耕农相贺了，牛衣醉卧夕阳田。

