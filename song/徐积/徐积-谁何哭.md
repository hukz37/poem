# 谁何哭

**作者**: 徐积

## 诗词内容

谁何哭，哀且危。

白头母，朱颜儿。

儿忽舍母去，母何用生为。

架上有儿书，箧中有儿衣。

儿声不复闻，儿貌不复窥。

谁何哭，哀复哀。

肠未绝，心先摧。

母恃儿为命，儿去不复来。

朝看他人儿，暮看他人子。

一日一夜闲，十生九复死。

君不见昨夜人静黄昏时，含辛抱痛无人知。

其时忽不记儿死，倚门引颈望儿归。

