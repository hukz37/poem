# 题周敦颐濂溪书堂

**作者**: 赵抃

## 诗词内容

吾闻上下泉，终与江海会。

高哉庐阜间，出处濂溪派。

清深远城市，洁浄去尘埃。

毫发难遁形，鬼神缩妖怪。

对临开轩窗，胜绝甚图绘。

固无风波虞，但觉耳目快。

琴樽日左右，一堂不为泰。

经史日枕藉，一室不为隘。

有莼足以羹，有鱼足以鲙。

饮啜其乐真，静正于俗迈。

主人心渊然，澄彻一内外。

本源孕清德，游咏吐嘉话。

何当结良朋，讲习取诸兑。

