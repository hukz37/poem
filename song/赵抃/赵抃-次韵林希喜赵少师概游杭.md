# 次韵林希喜赵少师概游杭

**作者**: 赵抃

## 诗词内容

维岳生台辅，于时正典刑。

我尝同政府，公早谢明廷。

官贵跻三少，身闲越八龄。

所难惟寿算，岂易是康宁。

求旧心犹壮，寻幽足未停。

宋都俄暂别，吴语喜重听。

宗契今逾厚，交情久可铭。

摛辞工咏物，吐屑妙谈经。

岚色迎红旆，湖光动彩舲。

游名多写壁，燕席旋张屏。

忽遇瀛洲客，新辞使者星。

承恩来玉陛，莅事傍沙汀。

厌赏尘中景，思登野外亭。

爱忘嘉意重，溢美雅章形。

叙远才超绝，搜奇思杳冥。

道山宁久去，归路入云青。

