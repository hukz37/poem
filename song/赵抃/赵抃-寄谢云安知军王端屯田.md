# 寄谢云安知军王端屯田

**作者**: 赵抃

## 诗词内容

旧邦逢朐{月忍}，灵地接岷峨。

住岭排烟火，悬岩引薜萝。

雨花疑锦濯，晴水甚蓝挼。

远地之官去，孤舟走崄拕。

出麾无一事，倾盖首相过。

幸不愚烦外，欣承议论多。

春光千骑骏，天色百城和。

赏物楼新构，镌文石旋磨。

为时即慷慨，得友盛吟哦。

世重黄金诺，人传白雪歌。

投壶倾立马，飞镝屡鸣鼍。

局战犀敲玉，杯欢乱酌螺。

坐来风入袂，归去月流波。

我愧才疏拙，生微术揣摩。

主容勤劳徕，行色觉蹉跎。

匪用诗为好，离怀可奈何。

