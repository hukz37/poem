# 谢赐飞白御书晏群玉殿

**作者**: 赵抃

## 诗词内容

朝野欢和际，君臣恺乐时。

圣谟天地久，睿藻日星垂。

内合群编启，灵函众宝披。

光华颁帝翰，密勿宠官师。

雨露神毫洒，风云上意绥。

翱翔转鸾凤，夭矫奋龙螭。

侍宴聆清问，衔杯拱睟仪。

御香蒙领袖，和气入肝脾。

言念宸恩重，曾非贱士遗。

天颜瞻咫尺，臣职愧箴规。

补阙难言衮，倾心窃比葵。

养贤兼养正，所愿易求颐。

