# 采茶行

**作者**: 郑樵

## 诗词内容

春山晓露洗新碧，宿鸟倦飞啼石壁。

手携桃杖歌行役，鸟道纡回惬所适。

千树朦胧半含白，峰峦高低如几席。

我生偃蹇耽幽僻，拨草驱烟频蹑屐。

采采前山慎所择，紫芽嫩绿敢轻掷。

龙团佳制自往昔，我今未酌神先怿。

安得龟蒙地百尺，前种武夷后郑宅。

逢春吸露枝润泽，大招二陆栖魂魄。

