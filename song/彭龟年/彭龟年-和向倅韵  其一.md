# 和向倅韵  其一

**作者**: 彭龟年

## 诗词内容

误身利名场，无异一釜甑。

置之水火间，谬以力取胜。

人生具天则，发见亦有证。

如水行地中，投隙即流迸。

但恐人欲纵，勃若一民横。

志师傥自强，万虑当退听。

谁能学禅伯，绝物以求定。

吾闻至人言，当识动中静。

万变不可齐，一念终难正。

口耳固在我，视听复谁令。

须从事上学，宁有物外性。

能用使太平，不用我何病。

斯言闻亦多，究竟终未莹。

从今三𦶟香，愿以公为镜。

