# 题介公庙

**作者**: 张商英

## 诗词内容

十九年从晋重耳，艰棘忧危同践履。

田中乞食桑下谋，茧足周旋垂万里。

一心奉事不自欺，逆知天意开公子。

及河忽闻舅犯言，如以朝衣蹈泥滓。

鄙夫岂可与同行，携母入山甘隠藏。

公子归来霸业强，筑坛践土尊天王。

大夫卿士环佩锵，斩袪寺人纷颉颃。

念子昔者皆奔亡，舍我长逝情怛伤。

大搜纵火焚山冈，烈焰不肯回刚肠。

嗟乎义士不可量，何人谬作龙蛇章。

