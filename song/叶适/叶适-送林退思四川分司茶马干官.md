# 送林退思四川分司茶马干官

**作者**: 叶适

## 诗词内容

弃𦈡诋关吏，广殿射高名。

方从媚子引，岂料谗夫倾。

京师恩暮降，蜀道险朝升。

执手郭西门，恻怆难为情。

有山擎空雪，有谷匝底冰。

乌乐谩后噪，猿孤定先鸣。

汉中王霸地，从古锋镝争。

崩摧韩信坛，阙落张鲁营。

感子奋衣去，客猛意自轻。

笑我老何怯，万里今横行。

