# 自罗浮行田宿华严寺

**作者**: 叶适

## 诗词内容

浮山昔飞至，与罗合其巅。

严冬树色改，青松耀红鹃。

不种自生植，屡伐常苍然。

我病不暇耕，行复观我田。

呼扶偃蹇后，倩护龙钟先。

僮客四面集，畦畽相勾连。

敢云岁晏休，翻犁趁晴暄。

民政今古殊，忧乐岂异源。

收身卧荒刹，朗月前夜圆。

鹊懒附枝静，鼯饥嗅床穿。

为农悔不早，时发棹歌旋。

