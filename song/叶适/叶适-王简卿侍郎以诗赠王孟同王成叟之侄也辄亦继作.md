# 王简卿侍郎以诗赠王孟同王成叟之侄也辄亦继作

**作者**: 叶适

## 诗词内容

季父昔从我，寒灯听微更。

强扶喑聋和，误策蹇跛行。

坐令两销落，无复一峥嵘。

宜汝逝不留，出门访咸英。

大溪逢侍郎，拆洗心胸清。

新诗发妙意，说尽文字情。

侍郎盖代豪，平蛮蚤垂名。

览书五行下，援笔千人惊。

点化谢雕刻，涵濡透晶荧。

林黄橘柚重，渚白蒹葭轻。

褰裳念数往，岁晏霜雪零。

