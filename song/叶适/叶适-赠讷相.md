# 赠讷相

**作者**: 叶适

## 诗词内容

柯山讷相丑形模，以相获妍如子都。

每将气色较官簿，初若搏影终探符。

刘公实，升提刑。

丘宗卿，加龙图。

就中两说最称验，余耳所逮非人诬。

泛言心事依劝戒，多假名器烦邀呼。

君门九重远万里，求者争道分荣枯。

一身暂寄百骸聚，楦彼朱紫谁头颅。

子其惜术无浪许，恐负西山之饥夫。

