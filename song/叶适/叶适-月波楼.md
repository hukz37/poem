# 月波楼

**作者**: 叶适

## 诗词内容

下林百果春自花，屋藏汀阴泉著沙。

光风腻雪谁汝惜，繁红蜜翠空欹斜。

爱君楼高出江上，百里江山开四向。

峻屏森耸远更寒，纹练萦回静犹浪。

孤潮夜卷西头来，海门推出冰崔嵬。

岂知星河遭映夺，只使鹳雀常惊猜。

此村风俗淳且鲁，接树移花今复古。

劝君种学化儿孙，不须贮妓呈歌舞。

