# 哀巩仲至

**作者**: 叶适

## 诗词内容

老衰哭无泪，行叹复坐嗟。

荒凉鹤呜村，尚友初萌芽。

当时各年少，涉世迷骊䯄。

中天悬明月，争欲伸手拏。

朝语日再昃，夜谈更五檛。

君文蚤贵重，蜀锦载胡车。

离离三千首，雅正排淫哇。

石碑富规制，玉策垂芬葩。

简牍尤妙美，一字不可加。

笑我自山野，悲君混泥沙。

古称骚人穷，留与后代夸。

昨谁寄音信，已受南台衙。

俄然被弹射，翻燎北坞畬。

季也守大玉，千里畦稻麻。

请登小芙蓉，万仞凌烟霞。

兹游隠者事，亦乃期屡差。

书来病良慰，誓言指春华。

秉我乌臼烛，瀹以蒋富茶。

那知是绝笔，杨柳空白花。

颇疑魂气升，仿佛天之涯。

多生注周易，遥认草玄家。

