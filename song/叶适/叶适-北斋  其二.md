# 北斋  其二

**作者**: 叶适

## 诗词内容

人情无终极，匪陋则求佳。

寝处既少安，游燕岂不怀。

惟思旧酒务，糟酵茺榛埋。

破瓶聚隆垤，新甃连长阶。

种竹夹超然，移花遶北斋。

及尔风露清，忽感意象谐。

幽深容浪蕊，润泽长芳荄。

亭亭两高梧，买自娄门街。

俟以岁屡寒，窅若万仞崖。

吾留能几日，龊龊强安排。

方嫌树影瘦，复虑地势{亻瓜}。

世间香味悦，每与腥膻偕。

雅故使郑淆，法语仍进徘。

俯同侏儒笑，但恐好恶乖。

莫穷有限物，徇此未腐骸。

