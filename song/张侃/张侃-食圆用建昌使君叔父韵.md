# 食圆用建昌使君叔父韵

**作者**: 张侃

## 诗词内容

荆楚遗风在，琐碎陈佳筵。

犹忆总丱时，兀坐空自怜。

老妻剂秫粉，夜永灯花偏。

潋碗蔗浆秾，晴云绕目前。

翻匙玉比洁，胶齿珠相骈。

我发日种种，流光自年年。

门无送酒人，谁能中圣贤。

因试囊中术，妙处有机权。

由来寓于手，不在刀削圆。

泛观天地间，几者物之先。

大阮精诗学，咏物巧回旋。

虚名付傥来，默守终日干。

吴生泥于方，所见何拘挛。

三复叔兮什，华池水润咽。

