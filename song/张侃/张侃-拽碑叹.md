# 拽碑叹

**作者**: 张侃

## 诗词内容

上虞溪湖十四处，昔日是田纳官赋。

逢秋民间欠灌溉，县官作文告后土。

民间以田濬溪湖，田上官赋却抱输。

闲时潴水旱时用，纵未全熟无全逋。

古来人心平似砥，今来人心薄于纸。

不念平人输赋苦，情愿自为悠久计。

大臣奏事怡天颜，以民为基古已然。

况乃民间推己有，明知食是民之天。

此事传来犹未久，为雨为云翻覆手。

拽碑使平命工磨，别镌奇文垂不朽。

鬼神诃护屹不移，至今碑上光陆离。

噫嘻人心不如石，使我叹息重叹息。

