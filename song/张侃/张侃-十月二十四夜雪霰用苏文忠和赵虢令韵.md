# 十月二十四夜雪霰用苏文忠和赵虢令韵

**作者**: 张侃

## 诗词内容

营居在西关，炼句谁能和。

水深舟已行，雨骤云无奈。

残花蝶倦栖，弱柳鸟惊堕。

桥杆挂稻头，小定事舂簸。

带湿芒尽除，易破粒渐瑳。

世路久羊肠，人情随蚁磨。

每祈天雨宝，非是心好货。

力行毋自画，浮言空相挫。

因闲到农家，暂憩同客坐。

别港野凫归，断篱瘠牛卧。

老翁语殷勤，今岁多坎坷。

望晴眼力枯，护田衣袂涴。

政恐官税亏，不顾茅屋破。

老翁勿预愁，太守兼劝课。

丘明纪大饥，孟子悯人饿。

瑞花舞绥绥，来秋真可贺。

