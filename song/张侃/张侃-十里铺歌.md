# 十里铺歌

**作者**: 张侃

## 诗词内容

山容偏向秋深瘦，轿行十里日将昼。

斜斜雁字杂真行，节节芙蓉攒锦绣。

向来颇恨日月迟，而今翻道光阴骤。

是中有策君岂知，心要清闲手长袖。

片言轻发潜祸机，驷马难追焉用救。

州家因旱授民词，差官下县拯民饥。

嗟予窃粟惭一饱，破裘短袂肩相随。

君不见流行坎止言所寓，初程且到十里铺。

