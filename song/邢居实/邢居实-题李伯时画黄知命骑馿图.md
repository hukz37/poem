# 题李伯时画黄知命骑馿图

**作者**: 邢居实

## 诗词内容

长安城头乌夜栖，长安道上行人稀。

浮云卷尽暮天碧，但见明月流清辉。

君独骑馿向何处，头上倒着白接{罒离}。

长吟搔首望明月，不学山翁醉似泥。

到得城中灯火闹，小儿拍手拦街笑。

道傍观者那得知，相逢疑是商山皓。

龙眠居士画无比，摇毫弄笔长风起。

酒酣闭目望穷途，纸上轩昂无乃似。

君不学长安游侠夸年少，臂鹰挟弹章台道。

君不能提携长剑取灵武，指挥猛士驱貔虎。

胡为脚踏梁宋尘，终日飘飘无定所。

武陵桃源春欲暮，白水青山起烟雾。

竹杖芒鞋归去来，头巾任挂三花树。

