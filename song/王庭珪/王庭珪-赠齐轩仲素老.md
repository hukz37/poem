# 赠齐轩仲素老

**作者**: 王庭珪

## 诗词内容

秀岭明东城，飞翠横空断。

烟霞互灭没，爽气浮清旦。

旁连仙人居，楼殿出天半。

金龙蟠绣柱，银榜开琳馆。

齐轩面青葱，下瞰绿筿岸。

我尝醉其上，讴吟杂悲叹。

一时贤士夫，车马共游款。

当年二学士，落笔泻银汉。

曾赋齐轩诗，字字星斗烂。

事逐云雨空，鬼录尚可按。

重来兵火余，触目自凄惋。

唯有轩前山，秀色还旧观。

晓猿惊未已，归袂何必挽。

胡为走尘埃，废此奇一段。

山灵亦可畏，移文定嘲玩。

