# 次韵折枢密题向萍乡莞尔堂

**作者**: 王庭珪

## 诗词内容

器远无近用，弦歌只暂娱。

从来赵魏老，或为滕大夫。

昔时武城宰，其人骨已徂。

牛刀发新硎，夫子辄惊吁。

向侯本学道，与世疑阔疏。

拥䌷听衙鼓，庭下一事无。

不为赫赫名，诡众以自殊。

催科虽云拙，于今乃贤欤。

夫子傥无言，黑白共一区。

家有治县谱，不饮常晏如。

棠阴决民讼，松间读我书。

飞蝗避境土，野鹤驯阶除。

堂上盛宾客，不减陈赵予。

新诗播京邑，异世乃同途。

振辔若登仙，身轻衣六铢。

云间候飞驭，君驾何时迂。

