# 寄胡邦衡兼简陈佥判黄书记

**作者**: 王庭珪

## 诗词内容

斯文久寂寞，谁应擅雕龙。

万事问伯始，今复得此公。

涛澜翻笔舌，锦绣蟠心胸。

平时吐佳句，逸气如长虹。

制策收俊异，行当推选锋。

元龙湖海士，江夏无双童。

词彩俱秀出，春葩发青红。

铿锵排律吕，纯音玉琤琮。

草木吾臭味，坐隔神螺峰。

遥闻玉荆产，长松想清风。

安得奋余勇，提戈噪其中。

且愿试音响，径须撞巨钟。

