# 题王主簿逸老堂

**作者**: 王庭珪

## 诗词内容

人生异趣各有托，年少何如老人乐。

老来万事不挂眼，乐处勿忧儿辈觉。

疾雷破山吾不惊，亦赖天教闲处著。

两部池蛙当鼓吹，万叠云山作屏幕。

此时真似地行仙，拍酒何须万斛船。

不爱白日升青天，不爱腰纒十万钱。

但爱百年三万六千日，日对芳樽聊自逸。

明日花开花更好，定知不向愁中老。

