# 谢魏彦成知郡寄惠漂布

**作者**: 王庭珪

## 诗词内容

江南渡头浣纱女，年年舟上织白苎。

织成还自漂江沙，女手纤纤白于布。

水边时有钓渔人，何异淮阴漂轻絮。

一饭能识韩将军，不负平生名漂母。

州西寒士衣百结，太守怜渠心甚切。

为作𫄨衣倒接篱，炎官火伞方张设。

恨无青丝白玉鞭，醉骑白马踏江月。

谁知南国任公子，留待深冬御霜雪。

