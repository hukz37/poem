# 和刘美中尚书听宝月弹桃源春晓

**作者**: 王庭珪

## 诗词内容

何年凿源开混茫，桃花两片吹红香。

烟消远浦生微阳，渔舟误行溪水长。

溪回岸转山隙光，疑有绛阙仙人房。

居民争出罗酒浆，花间笑语音琅琅。

抱琴释子眉髪苍，响泉韵磬鸣长廊。

能谈往事悲孟尝，昔时台沼今耕桑。

又如勇士赴敌场，坐令游子思故乡。

清猿抱木号鸿荒，孤吟划见丹鳯翔。

曲终待月西南厢，重调十指初不忙。

如见古画秦衣裳，春天百鸟争颉颃。

桃源归来今已忘，弹到落花空断肠。

