# 游青原呈王元勃舍人周秀实监丞

**作者**: 王庭珪

## 诗词内容

异时黄鲁直，尝赋青原诗。

至今青原山，名与星斗垂。

自从有宇宙，孰能磨灭之。

昨日从大旆，上读前人碑。

欲学下一语，自觉落笔迟。

我等如湛辈，后世谁复知。

治君千载人，治中同一时。

两公俱大手，妙语仍崛奇。

得句未肯吐，神物悭护持。

光艶出月胁，当留照岩扉。

