# 赠蜀僧妙高

**作者**: 王庭珪

## 诗词内容

峨眉山头古时月，浮云卷尽尘埃灭。

曾随僧宴入中京，光照九天开玉阙。

山月如今亦送君，影落洞庭波底彻。

此时看月忆峨眉，山色湖光两奇绝。

明月随君却复东，千里相思共吴越。

问言古月与今月，水鸟风林尽能说。

溪边惜别重吟哦，顾我无才奈若何。

他日长安逢李白，再乞峨眉山月歌。

