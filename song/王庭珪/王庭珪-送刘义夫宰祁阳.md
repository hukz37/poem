# 送刘义夫宰祁阳

**作者**: 王庭珪

## 诗词内容

浯溪寒翠拖碧玉，石崖硉矹凌苍霞。

次山奇文走霹雳，颜老徤笔蟠蛟蛇。

凛如诮杞叱希烈，至今杰立天之涯。

公于其间宰民社，切勿但取文辞夸。

当用忠壮出奇节，县妖破胆莫敢哗。

官舟连樯泊溪口，符移星火如撒沙。

旧闻俗苦吏嚣恶，端能病政使不嘉。

先声入境若元气，顾见槎枿皆萌芽。

溪中古月溪上石，照公清德无纤瑕。

溪流不尽石不老，佳名万古磨不窊。

