# 谒王宣子舍人

**作者**: 王庭珪

## 诗词内容

垂旒画衮云绣裳，天子择日开明光。

临轩策士必亲览，鸿文独高翰墨场。

都人争看状元出，九衢车马何煌煌。

贵名一日动天地，破卵插翼飞鸾凰。

螭头献纳近日月，谓公远器宜庙堂。

麟符虎节下霄汉，双旗忽开南斗傍。

朝廷已知弱翁治，行且大用归岩廊。

江边野老病初起，始欲杖策窥门墙。

