# 送陈邦直知县

**作者**: 王庭珪

## 诗词内容

道边车马来不休，倾城出送陈大丘。

大丘爱民如父母，故令民作婴儿愁。

各持杯酒塞行路，众人欲挽我独不。

我记殿前初射策，胪传高名落九州。

同年衮衮上台省，公独执板拜督邮。

况兹小县天一陬，不烦细民遮道留。

绣衣飞章动冕旒，行必召对螭坳头。

君王端问活国计，大略要洗儒生羞。

