# 和萧十六人名  其四

**作者**: 孔平仲

## 诗词内容

为怜城郭太留滞，知子思家方闷睡。

故停车马良久住，相顾雍容情益至。

楼高适意同一登，目极四周堪远视。

野田横望绕天涯，梅朵开齐映江涘。

冬温庭筠尚抽笋，僧房乔木阴铺地。

丘樊嘉遁素有心，萧萧思话山中事。

清杨俊迈君自许，鲁国渊源吾不坠。

与君诗战奈何休，抑扬雄思聊书志。

