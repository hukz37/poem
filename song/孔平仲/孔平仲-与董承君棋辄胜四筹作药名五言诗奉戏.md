# 与董承君棋辄胜四筹作药名五言诗奉戏

**作者**: 孔平仲

## 诗词内容

董子犷且狂，孔公孽更毒。

文楸石棋子，白及黑对局。

预知子轻敌，锐胆坐看覆。

一时罗列遍，先与推大腹。

欻如飞廉驱，窘若防风戮。

余兵尚百合，续断聊忽忽。

猛虎仗爪牙，中涂佯踯躅。

嗟嗟草草甚，驱猪令迫逐。

直前无夷险，觱拨下子速。

而我颇从容，莽草先设伏。

常山肆纵横，大戟挟长毂。

威灵先震荡，巨胜侔破竹。

萧萧马鸣退，战血余川谷。

百步笑奔崩，独活嗟穷蹙。

萎蕤不复骋，销蚀神采缩。

作诗诮伊棋，我壮知子曲。

