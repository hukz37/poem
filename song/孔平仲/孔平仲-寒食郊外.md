# 寒食郊外

**作者**: 孔平仲

## 诗词内容

涔涔雨沉城，浩浩泥没辙。

四山气如蒸，万里天欲雪。

我时出郊坰，山径屡曲折。

虽怀颠沛忧，亦有观览悦。

幽花媚林薄，粲粲生意发。

红紫相后先，各自有时节。

长松困冰雪，憔悴终不屈。

及今翠夭娇，腾拔见筋骨。

阴阳有代谢，物性安可夺。

请视大块中，纷纷尽毫末。

兴衰若鳞次，今古犹市阅。

只此晦与晴，变态亦俄忽。

归路日已炀，披襟涤初热。

