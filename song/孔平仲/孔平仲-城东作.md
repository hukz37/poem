# 城东作

**作者**: 孔平仲

## 诗词内容

九江非吾土，久寓忘羁栖。

丘坟之所宅，舍此亦安归。

钱官最闲暇，因得治其私。

松楸郁在望，时复至郊圻。

驾言上东原，蔼蔼晨露晞。

草木新过雨，秀色可疗饥。

念此道旁民，散居在山蹊。

新秋百物熟，入城各有携。

芋迸紫卵壮，姜抽红笋肥。

𣗋香忆烹鲤，稻白想流匙。

养生无不有，美味仍及时。

此土遂可老，行当结茅茨。

云水有深约，尘埃无尽期。

人生适意耳，富贵亦何为。

