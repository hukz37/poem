# 李太白

**作者**: 孔平仲

## 诗词内容

卓哉太白诗家徒，天然俊逸不可拘。

豪文脱去刻削巧，远意得自浑沌初。

酒醒落笔洒风雨，当时所就皆须臾。

骅骝驰骤日千里，鸿鹄轩腾凌九虚。

蹇馿尺鷃不足道，徐步低翥何区区。

后人吟咏多自蔽，锼句炼字为良图。

撞金拊石皆可听，未若霹灵轰天衢。

公之大材不小到，俗议何者相加诬。

贱生仰公风格美，未能仿佛空踌躇。

