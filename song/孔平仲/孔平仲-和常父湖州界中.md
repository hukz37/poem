# 和常父湖州界中

**作者**: 孔平仲

## 诗词内容

常民踏车将纳水，今民踏车将出水。

大田不复见沟塍，洪潦汗漫来千里。

昨在会稽固已闻，湖州春雨夏不止。

吹堤卷石冒城郭，余波之潴此乃是。

至今蒲蠃在民屋，冢树伐尽生葭苇。

茅檐破漏不暇完，父子茕茕瘦相倚。

西风摇落天地秋，下污上莱无所收。

新田今已不可种，问民出水将安求。

水干鱼虾或易得，且以咀嚼充饥喉。

贫者往往鬻儿女，征徭纷纷复不休。

我从农夫遗斗米，自顾饱食诚堪羞。

四方近日苦穷乏，嗟我有意奚能周。

