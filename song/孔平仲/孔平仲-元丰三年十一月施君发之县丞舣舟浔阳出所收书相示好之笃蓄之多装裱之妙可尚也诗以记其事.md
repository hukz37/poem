# 元丰三年十一月施君发之县丞舣舟浔阳出所收书相示好之笃蓄之多装裱之妙可尚也诗以记其事

**作者**: 孔平仲

## 诗词内容

发之之舟系湓水，示我名书百余纸。

自言此乃十之一，访寻藏蓄尚未已。

装褫卷袭皆精致，从前所见无此比。

城荒俗陋谁与游，如君好事固可喜。

天寒手冷不厌观，似我赏音知有几。

自今有得当助君，不惮缄封寄千里。

