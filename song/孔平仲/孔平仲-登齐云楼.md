# 登齐云楼

**作者**: 孔平仲

## 诗词内容

登彼齐云楼，下视江州城。

城前俯大江，流水与天平。

人烟疏复密，渔舟纵复横。

其下各有人，人各有所营。

意气充宇宙，机巧鬭生狞。

蠢然大块中，何异蚁虱蝇。

天地一何广，人物一何微。

蛮氏与触氏，纷争谁是非。

就令有所得，究竟欲何为。

所以达观人，事事弃置之。

登彼齐云楼，览世良可悲。

不如饮美酒，浩歌醉言归。

