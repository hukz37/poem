# 赠医士陈国器

**作者**: 杨炎正

## 诗词内容

君不曾三折肱，又不曾九折臂，海内行医称寡二。

活人无数不言功，随处得钱供一醉。

道是宋清君不是，道似洞宾君不似。

萧然蓝缕一乌巾，唤作医家湖海士。

观君用药如有神，问君传方殊不秘。

胸中活用三八法，二十四证无不治。

痔兮痔兮果何物，我老宁堪尔为累。

五医十手疗不得，直待君来乞良剂。

病根一去不留残，胜似并州剪刀利。

