# 谢朱宰借船

**作者**: 杨炎正

## 诗词内容

书生禄{辶欶}空自怜，三年官满囊无钱。

身如绊骥心千里，安得一舸西风前。

令君磊落济川手，留滞亦怜穷独叟。

大舟百尺影白虹，借我船家我何有。

函牛之鼎著鸡肋，涓滴渠须瓢五石。

劣留两席置图书，辇石囊沙压摇兀。

典衣买酒饷三老，槌鼓鸣锣人看好。

相过重读借船帖，我自卢胡君绝倒。

