# 月砚屏

**作者**: 项安世

## 诗词内容

云从林末起，水遶山根发。

古道无行人，疏星伴明月。

不知几千年，宝画閟岩穴。

郁盘不可耐，飞入苍崖骨。

春霆震阴洞，斧首快一划。

铿然堕人间，与世瑞文籍。

自从欧公来，百载今又获。

当时砚屏歌，谪仙倾坐客。

前人傥可验，此美未易测。

吾叔旧不痴，根蒂厚所殖。

定为子孙庆，可但几案饰。

恨无大苏手，对之有惭色。

