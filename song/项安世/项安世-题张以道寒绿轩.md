# 题张以道寒绿轩

**作者**: 项安世

## 诗词内容

君家雪窗小溪曲，溪绿窗寒当家足。

如何抛却老师兄，别向天随参杞菊。

杞经言暖不言寒，菊谱闻黄未闻绿。

君从何许得此奇，定是雪窗三十六。

金英浮蚁我无分，玉犬吠根人所逐。

只残雨叶与风枝，给与诗人当田禄。

困将冷艳洗眵眼，饥把芳鲜楦雷腹。

招邀朋友最宜茶，犒设妻儿聊当肉。

和轩吃却人不争，吐出新诗更清穆。

时时梦把密州印，千步球场宴宾属。

吟魂正作蝴蝶飞，静绕珍丛嘬寒玉。

觉来拊几一欣然，何必穷阎减华屋。

