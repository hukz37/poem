# 九月十日独游锺山

**作者**: 项安世

## 诗词内容

天时少佳日，人事多婴怀。

选胜难两遇，卜征非一乖。

平生梦锺阜，一月榜秦淮。

半世迹方近，三旬心始谐。

允哲兹游艰，果谅此日佳。

高秋净平麓，暖景融阴崖。

时丁酬酢暇，心适烦纡排。

出郭玄笋舆，陟𪩘青芒鞋。

志塔涌重屋，竺水环方阶。

木末但尘壁，定林堆断柴。

谁为好事者，尚丁双诗牌。

相见廊庙姿，骑馿渡松钗。

玄思入秋骨，高情渺天涯。

傥无经世迹，胜韵谁得偕。

因观夔禹难，始悟巢许侪。

