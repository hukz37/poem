# 次韵答胡季履二首  其一

**作者**: 项安世

## 诗词内容

吾易不师房与雄，吾䇲不占方与功。

曰生一字有余矣，万有二千无隠尔。

家人养火青枫前，过鼎一散成灰烟。

泉亭长在麓之始，一止于山斯蹇矣。

君不见坎离汲汲长相亲，天渊混混无停云。

陈根已腐先复神，硕果未落心先人。

心源翼翼城与缾，目光步步蘧而醒。

得路至死行勿还，一篑自到天门山。

不愁缉缉仍翻翻，偏我诈诈与奸奸。

只愁衰惰忘跻攀，生意自断它人难。

公家此事最了了，万仞峰头看飞鸟。

忽然怜我鸒鸠鷃雀之凡毛，傅以鹏翼何其高。

