# 咏雪次铎字痛字韵二首  其二

**作者**: 项安世

## 诗词内容

我诗已巴歈，曲短不成弄。

君诗如郢人，白云渺云梦。

天公震而矜，大地作一供。

封姨不自惜，纷纷管迎送。

须臾万象灭，此世无与共。

惟余沧江水，不止亦不动。

耸渠缟带袴，等用麻衣讽。

寒梅自生香，古井亦受冻。

松髯老不脱，岁晚见梁栋。

此事且勿言，惟知饮当痛。

