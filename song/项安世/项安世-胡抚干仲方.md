# 胡抚干仲方

**作者**: 项安世

## 诗词内容

南郡佳人胡伯始，辽鹤重来藕花里。

皮冠翠被俯曾城，一一人民皆故里。

罪人虽在四民外，亦是官家穷赤子。

已将密荫庇龟鱼，更把闲情亲鹿豕。

东日旧德宛如新，他日荣观皆仿此。

年登八十岂其难，官至三师行复尔。

都将厚福与之同，只有中庸渠未是。

却须回向澹庵翁，此是君家真性理。

