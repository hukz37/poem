# 老人行

**作者**: 无名氏

## 诗词内容

有一老翁老无齿，处处无人问年纪。

白髪如丝向下垂，一双眸子碧如水。

不裹头，又不履，相识虽多少知己。

问翁毕竟何所止，笑言只在红尘里。

秋风猎猎行云飞，老人此意无人会，目注云归心自知。

黄口小儿莫相笑，老人旧日曾年少。

浪迹常如不系舟，地角天涯自知跳。

亦曾乐半夜，传筹醉朱阁。

美人如花弄弦索，只恨樽前明月落。

亦曾忧羁放，他乡迫暮秋。

故国日边无信息，断鸿空逐水长流。

或安贫，或安富，或爵通侯封万户。

一任秋霜换鬓毛，本来面目长如故。

水有蘋兮山有芝，人意虽存事已非。

有时却忆经游处，都似茫茫春梦归。

迩来尤解安贫贱，不为公卿强陪面。

皎如明月在秋水，动着依前还不见。

还不见，可奈何，空使远人增眷恋。

但只从他随物转，青楼黄阁长相见。

长相见，莫殷勤，却是翁家旧主人。

