# 题太和楼壁

**作者**: 无名氏

## 诗词内容

太和酒楼三百间，大槽昼夜声潺潺。

千夫承糟万夫瓮，有酒如海糟如山。

铜锅镕尽龙山雪，金波涌出西湖月。

星宫琼浆天下无，九酝仙方谁漏泄。

皇都春色满钱塘，苏小当垆酒倍香。

席分珠履三千客，后列金钗十二行。

一座行觞歌一曲，楼东声断楼西续。

就中茜袖拥红牙，春葱不露人如玉。

今年和气光华夷，游人不醉终不归。

金貂玉尘宁论价，对月逢花能几时。

有个酒仙人不识，幅巾大袖豪无敌。

醉后题诗自不知，但见龙蛇满东壁。

