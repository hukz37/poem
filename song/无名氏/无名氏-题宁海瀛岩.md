# 题宁海瀛岩

**作者**: 无名氏

## 诗词内容

温台万丘壑，走遍成重胝。

佳山落床头，咫尺反不知。

我闻野老说，山乃神石移。

蓬莱本三峰，一峰今失之。

上干云霓秀，下压鳌背欹。

夜半见海日，紫晕开咸池。

魑魅著老木，狂鼯向人啼。

危亭无遗栋，绝壁无旧题。

夫子勇过我，竦身敢独跻。

我病不能从，梦寐常追随。

秋风海上来，霜清鲈正肥。

行寻越溪鞅，肃此世尘鞿。

