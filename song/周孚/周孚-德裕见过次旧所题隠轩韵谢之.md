# 德裕见过次旧所题隠轩韵谢之

**作者**: 周孚

## 诗词内容

一龙一蛇玩世人，三沐三薰保家子。

平时面交渠所憎，此日足音吾为喜。

高标朔雪凛松桧，妙句春波泛蘋芷。

共惊骐骥甘伏枥，谁言嫱施羞倚市。

袖中漫刺不复惜，自笑衰翁安致此。

穷途相从蕙增叹，老语未尽罍先耻。

要令清明遍奴隶，勿使光芒杂泥滓。

一杯属子须勉旃，爱莫助之吾老矣。

