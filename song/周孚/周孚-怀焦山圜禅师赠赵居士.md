# 怀焦山圜禅师赠赵居士

**作者**: 周孚

## 诗词内容

锺山一马驹，蹀躞九轨路。

才高难为兄，质妙不愧父。

顷尝造其室，握手宛如故。

孤灯留我语，碧眼照窗户。

寒珠湛尘源，朝日破昏雾。

相期白莲社，此意何可负。

当时座间客，子亦同此趣。

匆匆不再见，忽复岁云莫。

冲风战夜窗，山气想凝沍。

扁舟欲问讯，恐触蛟鳄怒。

吾侪晚闻道，岁月忍虚度。

声名身外鸩，文采性中蠹。

当求一转语，共证十载误。

春江两涘平，偕子稽首去。

