# 赠杨文伯

**作者**: 周孚

## 诗词内容

匆匆永阳城，别我正月尾。

当时已念子，山路石磊磈。

只今再相见，霜风凋百卉。

长年走道路，煖席能得几。

信知书作祟，可但穷有鬼。

殚精谩屠龙，适周终履豨。

欹危不少慑，叹息子亦伟。

倒囊欲振子，吾事真不避。

西州老次公，采掇到葑菲。

肯令霜雪干，凋丧杂蒲苇。

子才正牢落，我意空愤悱。

勉旃无多谈，寒醅绿如蚁。

