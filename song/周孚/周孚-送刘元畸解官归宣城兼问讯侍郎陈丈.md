# 送刘元畸解官归宣城兼问讯侍郎陈丈

**作者**: 周孚

## 诗词内容

群书讽诵不离口，君才岂止王季友。

力探千载自青眼，智效一官今白首。

三年拄颊京江上，车如鸡栖马如狗。

旁人窃叹君则笑，一哄从来有奇偶。

椎鼓发船忽复去，聚散匆匆一翻手。

泾川绿涨三百里，试脱征衣濯尘垢。

人间至计只樗栎，身外虚名本箕斗。

君归更问且过翁，富贵何如一杯酒。

