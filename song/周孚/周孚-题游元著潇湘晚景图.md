# 题游元著潇湘晚景图

**作者**: 周孚

## 诗词内容

与翁家世俱东鲁，不记翁游曾到楚。

看翁写此六幅图，怪翁笔力能如许。

孤烟合处渔著村，老雁归时帆入浦。

丹枫翻翻江气寒，莫雪初晴山月吐。

杜陵野老经行处，度支病郎用心苦。

惟翁妙思自暗同，楚玉何曾识神女。

信知胸中著云梦，不止豪端挟风雨。

祇今小纸弄姿态，气韵酸寒终愧古。

蜀山秦树各异状，所向一律人笑汝。

谁能为证张与吴，十年此病翁今无。

