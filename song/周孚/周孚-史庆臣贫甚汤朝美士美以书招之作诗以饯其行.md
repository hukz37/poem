# 史庆臣贫甚汤朝美士美以书招之作诗以饯其行

**作者**: 周孚

## 诗词内容

愤时胆如斗，论事须磔猬。

阅人习熟中，见子差吐气。

十年卧岷峨，一芥视富贵。

只今五穷迫，叹息一饱未。

子才固崎嵚，渠眼亦髣髴。

黄金贱锺期，此语可歔欷。

中山两公子，好义吾所畏。

深憎泾渭杂，屡斥蜩螗沸。

尺书独唤子，如子亦差慰。

相从一语合，肯顾百金费。

孤松危欲死，莫惜加灌溉。

向来监河侯，吾惭可胜讳。

