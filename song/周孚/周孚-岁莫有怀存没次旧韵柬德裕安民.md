# 岁莫有怀存没次旧韵柬德裕安民

**作者**: 周孚

## 诗词内容

岁莫忽不乐，哦诗忆同裳。

百忧从中来，孰谓酒可忘。

昔我二三友，芳兰閟孤香。

悠悠十载间，屈指略丧亡。

搴花欲谁遗，怅然结中肠。

二子后来秀，双凤鸣朝阳。

胡不相暖热，矧我病在床。

只应鹏与鷃，飞舞不并行。

春圃可撷秀，晓陂可垦荒。

会将两芒屦，同践林下霜。

