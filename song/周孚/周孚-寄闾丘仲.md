# 寄闾丘仲

**作者**: 周孚

## 诗词内容

曩哦佛狸谣，别我江上宅。

不忧道里远，但恐生死隔。

匆匆分袂去，悲风动凄恻。

寄声来问我，何忍试锋镝。

憔悴山泽间，藜苋尚可食。

寒蜗恋余涎，欲去我未得。

作书思报子，霜雁正戢翼。

迩来闻吉语，草木有佳色。

惊雷毙枭獍，甘雨厌螟{虫貣}。

崎岖各不死，仰荷天地德。

平生长卿舍，依旧立四壁。

君归亦莫缓，岁晚霜露逼。

相期津上亭，沥酒酹余厄。

