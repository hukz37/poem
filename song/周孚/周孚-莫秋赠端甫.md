# 莫秋赠端甫

**作者**: 周孚

## 诗词内容

长年无好怀，一病动辰浃。

凄然清镜中，衰鬓不胜镊。

自怜鬼见笑，甘受天所厌。

坐令金石友，散作霜后叶。

崔郎雕龙裔，翩翩古游侠。

不忘平生言，经过颇稠叠。

忆昨赋新诗，贾孟困凌蹑。

情高破天悭，语妙出月胁。

老秋余几日，丛菊抱寒蝶。

何时跫然来，一笑起衰薾。

寒醅对梨枣，不惜倒箱笈。

但恐食无鱼，令君反弹铗。

