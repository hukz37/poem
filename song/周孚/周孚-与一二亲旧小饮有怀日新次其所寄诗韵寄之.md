# 与一二亲旧小饮有怀日新次其所寄诗韵寄之

**作者**: 周孚

## 诗词内容

寒衣袭夏𫄨，夕饭荐秋菊。

吾家邑中黔，标致颇投俗。

挽渠万牛难，得子一夔足。

向来山林盟，相信不待卜。

那知语离处，老树已重绿。

匆匆一樽酒，鸡黍招近属。

杯行子何在，小雨暗崖谷。

富贵朝露晞，岁月流电速。

怀哉十日饮，伤此千里目。

徘徊黄金花，采采不盈掬。

