# 读吕居仁诗有味其言因录致德裕隠轩中且次其韵余尝有苍烟穷谷之约于德裕故末章及之

**作者**: 周孚

## 诗词内容

瓠落不解器，肮脏无缘官。

朱郎抱此恨，终岁常鲜欢。

家书破万卷，生计才一箪。

积忧苦熏心，独以诗自宽。

清于虫鸣秋，淡若云出山。

老眼久无人，一见为解颜。

菰蒲葭苇中，英才得任安。

向来三日款，共此一室闲。

人事每乖悮，比复会面难。

骎骎争夺徒，临渊涉危湍。

日月老须鬓，百挽不一还。

那知箕颍波，可以濯肺肝。

我形已支离，乃学仍汗漫。

会营南山庐，相与同岁寒。

