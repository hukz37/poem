# 冬夜怀陈丈侍郎

**作者**: 周孚

## 诗词内容

寒缯配新编，得公章贡信。

日日望公归，枯株借余润。

公今向何所，寂寞返乡郡。

风江困沿洄，雨岭倦登顿。

豨膏运方穿，自古同此恨。

吾侪互惊惋，公意谁喜愠。

新醅醇易醉，晚稻香可饭。

已无越吟悲，那有楚骚怨。

平生白鸥盟，天与谐夙愿。

玉音久不嗣，故岁行欲尽。

空斋拨残灰，哀鸿有余韵。

系书元浪语，安否倩谁问。

寒烛识此怀，诗成泣余寸。

