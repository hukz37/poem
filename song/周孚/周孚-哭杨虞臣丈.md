# 哭杨虞臣丈

**作者**: 周孚

## 诗词内容

先君捐馆时，亲旧止四五。

丁宁奉遗训，我没谁抚汝。

孤生卧苫块，泣血诵此语。

杨公十年旧，不见五年许。

两萍忽相遇，握手涕如雨。

高怀几骨肉，老语倾肺腑。

生死见交情，公固不愧古。

呜呼英锐气，又掩泉下土。

我行田野间，陈迹时一睹。

尚余旧题壁，犹有所畦圃。

二儿吾未识，必有称家主。

寥寥先友记，文缺久不补。

渠如能缀缉，吾敢惮𫌨缕。

但得行实完，虽迟不犹愈。

