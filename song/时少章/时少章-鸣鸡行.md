# 鸣鸡行

**作者**: 时少章

## 诗词内容

三里寥落秋夜长，老鸡望星初引吭。

一声二声天沆漭，客梦初回犹惚恍。

三声四声天渐明，道上行人马蹄响。

嗟尔行人人有心，心长面短谁能寻。

薛君脱走窘思虑，刘牧起舞豪精神。

勿言咿喔才满座，中有叹悲千万个。

君知种种在此鸡，只合鸡声塞天破。

吴中老翁百不忙，杀鸡酿酒酬年光。

黄䌷软暖蒲荐稳，日出三竿犹在床。

