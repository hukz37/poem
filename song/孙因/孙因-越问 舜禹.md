# 越问 舜禹

**作者**: 孙因

## 诗词内容

帝舜生于姚丘兮，地近夷而居东。

母握登感天瑞兮，漾祥光于大虹。

历山其所耕稼兮，陶渔皆有遗迹。

二女降于妫汭兮，百官备而景从。

大禹巡于鬴山兮，会群臣而计功。

执玉帛者万国兮，戮后至之防风。

托菲饮以名泉兮，凿了溪而宅土。

发金简于石匮兮，藏秘图于山中。

望邑名夫虞姚兮，山灵护夫禹穴。

俨庙貌于千古兮，遗化被于无穷。

繄帝王之所在兮，宜风俗之近古。

习孝悌与勤俭兮，亦好逊而上忠。

客曰於戏大哉兮，又何可以比隆。

然有为者亦若是兮，岂无与舜禹之事同。

