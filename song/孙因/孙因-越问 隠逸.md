# 越问 隠逸

**作者**: 孙因

## 诗词内容

谢隠士当少微兮，精神见乎天文。

严子陵应客星兮，光芒动夫至尊。

居剡下以高洁兮，戴安道之父子。

游嵩岳以偕隠兮，孔述睿之弟昆。

却米饷而不受兮，朱百年之夫妇。

受肥遁以就闲兮，阮万龄之祖孙。

闭蓬户以观书兮，淳之栖于穷岫。

轻白璧而不盼兮，景齐隠于日门。

扣药船而引声兮，歌竞传于仲御。

渔镜湖以赋诗兮，岛尚号于方干。

黄公列乎四皓兮，成定储之羽翼。

嵇康侪于七贤兮，著养生之至言。

王子猷咏招隠兮，爱山阴之竹种。

谢灵运赋山居兮，采地黄为溪荪。

著貂裘坐岩石兮，弘之志不在钓。

袘豹席与棕桥兮，志和岂羡回轩。

彼皆不事王侯兮，以高尚而辟世。

亦地气之所钟兮，多秀水与名山。

客曰士各有志兮，斯固古之逸民。

夫何欲洁其身兮，弗念君臣之大伦。

