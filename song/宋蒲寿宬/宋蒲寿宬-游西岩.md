# 游西岩

**作者**: 宋蒲寿宬

## 诗词内容

谁扇洪炉欲煮铁，一寸如冰不曾热。

岁寒心事梅花知，炭事如何与冰说。

西岩结屋烟作罩，斑斑不露如隐豹。

人生大欲刚断除，静处生涯乃仁乐。

碧梧翠竹呈如琅玕，寒泉玉佩鸣珊珊。

终焉为计亦不恶，岂知白日生羽翰。

翻思一夜钟鸣时，先生髙卧如希夷。

何人更嗔瘴鬼疟，及锋而用皆惊疑。

荐泉采菊想遗迹，奚其与侣昌黎伯。

薫莸已定人所知，聊把曾游纪岩石。

