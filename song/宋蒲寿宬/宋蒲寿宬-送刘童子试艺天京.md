# 送刘童子试艺天京

**作者**: 宋蒲寿宬

## 诗词内容

硗硗头角出群玉，炯炯瞳人剪秋漪。

神光现作照书月，一览千古无复遗。

殊科自可献上国，况能文艺超等夷。

河洛圗书识蕴奥，更明爻象通神蓍。

阵分八势演古法，操弓挟矢动有仪。

眼前大要固如此，有人头白俱不知。

当今所重不在宝，弓旌聘召方四驰。

岂无古人已成筭，时乖事异难设施。

秋风边尘浩无际，纶巾羽扇思见之。

终军弃𦈡𦈡尚在，刘晏正字字或欹。

终身愿秉清忠节，芳猷可继大年诗。

