# 寄题遐观阁

**作者**: 赵鼎臣

## 诗词内容

子长南游探禹穴，自夸历览多所列。

归来落笔方著书，意与素王争巧拙。

谪仙早亦勤四方，沉浮江海遨齐梁。

腹中领略几万里，文焰万丈如许长。

取之欲富观欲博，贪多岂不如谿壑。

直将眼力遍八方，达者应悲用心错。

不如五柳宅边一老人，家贫无钱常闭门。

时时矫首聊寓目，但见倦飞之鸟无心云。

老人观之释然悟，归去来兮从此赋。

勉旃为谢倚栏人，着眼应须在渠处。

