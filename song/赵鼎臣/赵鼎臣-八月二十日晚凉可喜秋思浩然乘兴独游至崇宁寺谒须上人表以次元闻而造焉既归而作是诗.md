# 八月二十日晚凉可喜秋思浩然乘兴独游至崇宁寺谒须上人表以次元闻而造焉既归而作是诗

**作者**: 赵鼎臣

## 诗词内容

秋风日已佳，今我何不乐。

出门念所之，兴至不待约。

言乘独往愿，偶信登山脚。

道人心似灰，白首无住着。

经旬不下堂，为我蹑芒𪨗。

茶瓶既徐进，涧水亦屡酌。

谈从青山远，思与孤云薄。

俯观市上人，扰扰何纷泊。

向来簿领中，岂复知寥廓。

两侯天下士，皎若云间鹤。

肯作哙等伍，此意真不恶。

少年悦纷华，寒士守寂寞。

譬如冰与炭，志亦言其各。

请为东土游，一继支许作。

