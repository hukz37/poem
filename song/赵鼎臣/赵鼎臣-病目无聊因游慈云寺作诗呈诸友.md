# 病目无聊因游慈云寺作诗呈诸友

**作者**: 赵鼎臣

## 诗词内容

造物本儿嬉，万汇同一甑。

阴阳烧煮之，有此生老病。

我今知命年，过二不为盛。

此身付天公，穷达听其令。

胡为生纤云，翳此秋月浄。

坐令盲老翁，悲啸杂歌咏。

医云肝乘母，交恶若周郑。

欲知罍不耻，要在瓶毋罄。

至言若金篦，刮膜除蔽映。

咄哉耕田夫，所得已负乘。

当求扬一廛，遂卜蒋三径。

闭目存黄庭，燕坐收双胫。

回首谢蓬莱，问路安敢更。

