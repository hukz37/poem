# 栾弃奇育皆赋集字韵诗再次其韵示之

**作者**: 赵鼎臣

## 诗词内容

我家不减乌衣集，何曾以沫空相湿。

父兄共有清白传，家世不于名利急。

稍侵老景何足道，粗喜汝曹皆有立。

天路峥嵘在一飞，承明翕习期三入。

乘时便可功业建，发策岂为科第及。

连珠合璧竞名声，九棘三槐争品级。

金门他日看汝游，竹隠何年助吾葺。

男儿志气要轩昂，肯作楚囚相对泣。

