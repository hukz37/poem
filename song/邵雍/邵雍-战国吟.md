# 战国吟

**作者**: 邵雍

## 诗词内容

七国之时尚战争，威强智诈一齐行。

廉颇白起善用兵，苏秦张仪善纵横。

朝为布衣暮公卿，昨日鼎食今鼎烹。

范雎谢相何心情，蔡泽入秦何依凭。

始皇奋袂天下宁，二世乞为氓不能。

三千宾客愤未平，百二山河汉已兴。

所存旧物惟空名，残阳衰草山川形。

都似一场春梦过，自余恶足语威狞。

