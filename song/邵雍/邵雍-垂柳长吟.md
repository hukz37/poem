# 垂柳长吟

**作者**: 邵雍

## 诗词内容

垂柳有两种，有长有短垂。

唯兹长一种，偏与静相宜。

院宇深春后，亭台晚景时。

不胜烟羃羃，无柰日迟迟。

霡霂雨初过，清泠风乍吹。

章台街左右，华表柱东西。

起眼出墙树，拂头当路枝。

翩翻绿罗带，缥缈缕金衣。

荡飏飘晴絮，缤纷舞暖丝。

丝牵寸肠断，絮入万家飞。

婀娜王巷韵，婆娑赵后姿。

修妍张绪少，柔软沈侯羸。

濯濯青拖地，毵毵翠遶池。

般添花灼灼，引惹草凄凄。

郁郁笼山馆，踈踈映酒旗。

赠人人自泣，驻马马还嘶。

影里咿哑去，阴中𫐆辘归。

凄凉装暝霭，淡薄挂斜晖。

懊恼轻攀折，忧愁重别离。

早衰缘傍道，先茂为临溪。

楼外蝉才噪，桥边莺又啼。

生憎遮望眼，死恨学妆眉。

远客莫知数，长条曾系谁。

经霜尽憔悴，来岁却依依。

