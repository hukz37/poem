# 天津新居成谢府尹王君贶尚书

**作者**: 邵雍

## 诗词内容

嘉祐壬寅岁，新巢始孱功。

仍分道德里，更近帝王宫。

槛仰端门峻，轩迎两观雄。

窗虚响瀍涧，台迥璨伊嵩。

好景尤难得，昌辰岂易逢。

无才济天下，有分乐年丰。

水竹复心里，莺花渊薮中。

老莱欢不已，靖节兴何穷。

啸傲陪真侣，经营贺府公。

丹诚徒自写，匪报是恩隆。

