# 观棋长吟

**作者**: 邵雍

## 诗词内容

院静春深昼掩扉，竹间闲看客争棋。

搜罗神鬼聚胸臆，措致山河入范围。

局合龙蛇成阵闘，劫残鸿雁破行飞。

杀多项羽坑秦卒，败剧苻坚畏晋师。

座上戈鋋尝击搏，面前冰炭旋更移。

死生共抵两家事，胜负都由一著时。

当路断无相假借，对人须且强推辞。

腹心受害诚堪惧，唇齿生忧尚可医。

善用中伤为得策，阴行狡狯谓知机。

请观今日长安道，易地何尝不有之。

