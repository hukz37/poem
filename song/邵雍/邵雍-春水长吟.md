# 春水长吟

**作者**: 邵雍

## 诗词内容

春在水自渌，春归渌遂休。

清非不逮渌，春柰胜于秋。

渌向阳中得，清于冷上求。

加于清一等，用是渌为优。

薄薄冰初泮，微微雨乍收。

渺弥新岛屿，潋滟旧汀洲。

荷芰低犹卷，菰蒲嫩已抽。

蘋繁虽渐出，藻荇禾全稠。

日煖鸳鸯浴，烟晴翡翠游。

波平双跃鲤，风静戏群鸥。

西蜀遨争举，东瓯禊竞修。

武陵花再识，汉曲珮还投。

台下溶溶过，堤边漫漫流。

槛前才泚泚，天外更悠悠。

泛滥情怀恶，潺湲意思幽。

远山遮不断，别浦去难留。

二月溪桥畔，三吴野渡头。

依前横两桨，特地送孤舟。

画手方停笔，骚人正倚楼。

长江飞絮外，只是动离愁。

