# 安乐窝中一部书

**作者**: 邵雍

## 诗词内容

安乐窝中一部书，号云皇极意何如。

春秋礼乐能遗则，父子君臣可废乎。

浩浩羲轩开辟后，巍巍尧舜协和初。

炎炎汤武干戈外，恟恟桓文弓剑余。

日月星辰高照耀，皇王帝伯大铺舒。

几千百主出规制，数亿万年成楷模。

治久便忧强跋扈，患深仍念恶驱除。

才堪命世有时有，智可济时无世无。

既往尽归闲指点，未来须俟别枝梧。

不知造化谁为主，生得许多奇丈夫。

