# 安乐窝中一炷香

**作者**: 邵雍

## 诗词内容

安乐窝中一炷香，凌晨焚意岂寻常。

祸如许免人须谄，福若待求天可量。

且异缁黄徼庙貌，又殊儿女袅衣裳。

中孚起信宁烦祷，无妄生灾未易禳。

虚室清泠都是白，灵台莹静别生光。

观风御寇心方醉，对景颜渊坐正忘。

赤水有珠涵造化，泥丸无物隔青苍。

生为男子仍身健，时遇昌辰更岁穰。

日月照临功自大，君臣庇荫效何长。

非徒闻道至于此，金玉谁家不满堂。

