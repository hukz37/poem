# 六十五岁新正自贻

**作者**: 邵雍

## 诗词内容

予家洛城里，况在天津畔。

行年六十五，当宋之盛旦。

南园临通衢，北圃仰双观。

虽然在京国，却如处山涧。

清泉篆沟渠，茂木绣霄汉。

凉风竹下来，皓月松间见。

面前有芝兰，目下无冰炭。

坐上有余欢，胸中无交战。

冬夏既不出，炎凉徒自变。

荣辱既不入，富贵徒自衒。

恶闻人之恶，乐道人之善。

不行何趑趄，勿药何瞑眩。

谁谓金石坚，其心亦能断。

谁谓鬼神灵，其诚亦能贯。

