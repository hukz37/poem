# 芳草长吟

**作者**: 邵雍

## 诗词内容

芳草更休生，芳樽更不倾。

草如生不已，樽岂便能停。

雨后闲池阁，春深小院庭。

是时帘半卷，此际酒初醒。

密密嫩方布，葺葺绿已成。

送回残照淡，引起晓寒轻。

静衬花村薄，闲装竹坞清。

溪边微水浸，原上未春耕。

莫遣香车辗，休教细马行。

籍余无限意，望久不胜情。

台迥眉初敛，楼危眼乍明。

低低暮云碧，隠隠远山青。

翠接鸳鸯浦，萋连杨柳汀。

江潭夜帆落，海渚晚舟横。

戍垒角一弄，牧童笛数声。

沙头双鹭下，渡口乱鸿惊。

蓊郁出征地，芊绵奉使程。

远披来往路，遍遶短长亭。

苒苒秦皇墓，离离汉帝城。

荒凉故铜雀，破碎旧金陵。

雾鏁前朝事，烟昏后世名。

枯犹藏狡兔，腐亦化流萤。

纵刬奚由尽，才烧又却荣。

徒能蔽京观，仍愿且升平。

