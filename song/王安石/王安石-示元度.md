# 示元度

**作者**: 王安石

## 诗词内容

今年锺山南，随分作园囿。

凿池构吾庐，碧水寒可漱。

沟西雇丁壮，担土为培𪣻。

扶疏三百株，莳梀最高茂。

不求鹓雏实，但取易成就。

中空一丈地，斩木令结构。

五楸东都来，𣃁以遶檐溜。

老来厌世语，深卧塞门窦。

赎鱼与之游，喂鸟见如旧。

独当邀之子，商略终宇宙。

更待春日长，黄鹂弄清昼。

