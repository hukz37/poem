# 题南康晏史君望云亭

**作者**: 王安石

## 诗词内容

南康父老传史君，疾呼急索初不闻。

未尝遣汲谷帘水，三岁只望香炉云。

云徐无心澹无滓，史君恬静亦如此。

飚然一去扫遗阴，便觉歊烦怅千里。

归田负戴子与妻，圃蔬园果西山西。

出门亭皋百顷绿，望云才喜雨一犁。

我知新亭望云好，欲𣃁比邻成二老。

莫嫌鸡黍数往来，为报襄阳德公嫂。

