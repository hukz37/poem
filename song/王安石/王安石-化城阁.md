# 化城阁

**作者**: 王安石

## 诗词内容

曾宫凭风回，两岸闻锺声。

百里见秋毫，构云有高营。

化城若化出，仰攀日月行。

俛视大江奔，众山遥相迎。

大江蟠{山/欺}根，旋流自成浪。

却略罗翠屏，秀色各异状。

楞伽海中山，迥出霄汉上。

中有不死庭，天龙尽回向。

惜哉不得往，侧坐渺难望。

拥掩难恕宥，意欲铲叠嶂。

登临独无语，一望一怊怅。

忽忆少年时，孤屿坐题诗。

空怀焉能果，唯有故人知。

