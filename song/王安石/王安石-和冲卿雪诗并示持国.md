# 和冲卿雪诗并示持国

**作者**: 王安石

## 诗词内容

地卷江海浮，天吹河汉涌。

北风散作花，巧丽世无种。

霾昏得照曜，尘滓归掩拥。

荒林无空枝，幽瓦有高陇。

分才一毛细，聚或千钧重。

飞飏窥已眩，摧压听还凶。

渔舟平系舷，樵𪨗没归踵。

空令物象莹，岂免川涂壅。

争光姮娥妒，失色羲和恐。

赖逢阳气蒸，转作水波溶。

舞庭称贺严，扫路传呼宠。

冲游谢壮少，避卧甘闲冗。

吴侯绝俗唱，韩子当敌勇。

胜负观两豪，吾衰但阴拱。

