# 和钱学士喜雪

**作者**: 王安石

## 诗词内容

手把诗翁忆雪诗，坐愁穷海瘴烟霏。

谁令天上苍茫合，忽见空中散漫飞。

阊阖与风生气势，姮娥交月借光辉。

山鸦瑟缩相依立，邑犬跳梁未肯归。

点缀丘园荣树木，埋藏沟壍乱封圻。

高歌业已传都市，逸兴何当叩隠扉。

颇欲携樽邀使骑，几忘温席荐亲闱。

公今早晚班春去，强劝涝田补岁饥。

