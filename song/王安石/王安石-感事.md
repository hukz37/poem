# 感事

**作者**: 王安石

## 诗词内容

贱子昔在野，心哀此黔首。

丰年不饱食，水旱尚何有。

虽无剽盗起，万一且不久。

特愁吏之为，十室灾八九。

原田败粟麦，欲诉嗟无赇。

间关幸见省，笞扑随其后。

况是交冬春，老弱就僵仆。

州家闭仓庾，县吏鞭租负。

乡邻铢两征，坐逮空南亩。

取赀官一毫，奸桀已云富。

彼昏方怡然，自谓民父母。

朅来佐荒郡，懔懔常惭疚。

昔之心所哀，今也执其咎。

乘田圣所勉，况乃余之陋。

内讼敢不勤，同忧在僚友。

