# 答曾子固南丰道中所寄

**作者**: 王安石

## 诗词内容

吾子命世豪，术学穷无闲。

直意慕圣人，不问闵与颜。

彼昏何为者，诬构来{口颜}{口颜}。

应逮犯秋阳，动为人所叹。

不恤我躬瘁，乃嗟天泽悭。

令人念公卿，烨烨趋王班。

泊无悯世意，狙猿而佩环。

爱子所守卓，忧予不能攀。

永矢从子游，合如扉上镮。

愿言借余力，迎浦疏潺潺。

亦有衣上尘，可攀禆泰山。

大江秋正清，岛溆相萦弯。

四盼浩无主，日暮烟霞斑。

水竹密以劲，霜枫衰更殷。

赏托亦云健，行矣非闲关。

相期东北游，致馆淮之湾。

无为袭宁嬴，悠然及温还。

