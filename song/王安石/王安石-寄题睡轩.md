# 寄题睡轩

**作者**: 王安石

## 诗词内容

刘侯少慷慨，天马脱馽羁。

一官不得意，州县老委蛇。

新居当中条，墙屋稍补治。

疏轩以睡名，从我远求诗。

朝廷法令具，百吏但循持。

又况佐小邑，有才安所施。

赋租如簿领，狱讼了鞭笞。

翛然即高枕，于此乐可知。

王官有空谷，隠者常栖迟。

拂榻梦其人，亦足慰所思。

嗟予久留连，窃食坐无为。

浩歌临西风，更欲往从之。

