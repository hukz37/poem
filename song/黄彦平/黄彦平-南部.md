# 南部

**作者**: 黄彦平

## 诗词内容

南部风流志，东山窈窕容。

诗笺元襞彩，史笔近书彤。

花月妖时见，闺房美间锺。

梦兰宵有证，吞蘂露添浓。

稍讶钗分髻，还怜镜隐胸。

吹箫仪彩鳯，遗策驻游龙。

会是云间堕，真成月下逢。

光风开豆蔻，钿履上芙蓉。

湘岸传虚瑟，昆廷学晚钟。

瓌姿随月满，绮思𣨼春慵。

乱絮飞何远，繁花影自重。

红裳明洛浦，白雨湿巫峰。

织女期清汉，宜男结绿茸。

丹书多避忌，银叶竟怔忪。

每遂西瑶宴，长防北斗舂。

屏深金屈戌，珮响玉玲珑。

阅古柔情极，䌷书逸兴浓。

烛还通德侍，研有雪儿供。

