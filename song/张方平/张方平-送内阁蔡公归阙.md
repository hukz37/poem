# 送内阁蔡公归阙

**作者**: 张方平

## 诗词内容

丰宫周旧宅，梁国汉东关。

尹正司留钥，贤公出近班。

教条推爱利，滋蔓悉除删。

狭野耕桑急，终年狱市闲。

燕申铃阁静，荣养彩衣斑。

治迹经纶外，阴功造化间。

士林归北海，人望在东山。

一节遄趋召，西辕不可攀。

前旌霜树晓，候骑古河湾。

和气均生物，淳风复海寰。

具瞻知可副，盛德致无艰。

他日开𬬻冶，余功为铸颜。

