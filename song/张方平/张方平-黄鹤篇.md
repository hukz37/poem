# 黄鹤篇

**作者**: 张方平

## 诗词内容

黄鹤飞来兮，越沧海之无垠，标格孤高谁与群。

风前清啸欲命侣，凝神翘立如含嚬。

鹰鹯独矜觜爪利，燕雀止为腥膻驯。

扃笼犹负语言巧，堕羽直为依襟珍。

杳杳水云上，亦有网罗屯。

黄鹤飞去兮，汝无恋此扰扰之尘寰。

冲丹霄兮凌紫烟，行啄秀芝咽醴泉。

静栖琪树金羽丽，闲舞瑶池菊裳鲜。

鹓群凤侣久相待，休随燕雀陪鹰鹯。

