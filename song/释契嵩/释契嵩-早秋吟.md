# 早秋吟

**作者**: 释契嵩

## 诗词内容

山家昨夜房栊冷，梧桐一叶飘金井。

长天如水净藏云，明月含晖变秋景。

桂枝花拆风飘飘，谁在高楼吹玉箫。

人间不见槎升汉，天上将看鹊作桥。

年少征人在何处，白露霑衣未归去。

海畔今无漂母家，江南谁与王孙遇。

徘徊月下空长吟，吾徒自古难知音。

欲上高台问明月，明月何不照人心。

