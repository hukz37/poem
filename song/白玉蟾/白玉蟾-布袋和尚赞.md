# 布袋和尚赞

**作者**: 白玉蟾

## 诗词内容

布袋包尽太虚空，拄杖击破三千界。

世界若还击得碎，拄杖何止如许大。

若言包得太虚空，虚空却在布袋外。

如何偏爱此等物，常与小儿作一队。

问世人，会不会。

夺了他拄杖，抢了他布袋。

打杀许多小孩儿，看他弥勒何能解。

弥勒抚掌笑呵呵，明月清风无罣碍。

等到龙华三会时，依前有一弥勒在。

