# 白鹤观

**作者**: 白玉蟾

## 诗词内容

琅庭珍馆一何清，四壁如银窗更明。

雨余草色欺苔色，风送松声杂涧声。

芍药花开今四月，杜鹃啼恨到三更。

我来暂息白鹤观，忆著故人刘混成。

松殿空遗金凤舞，芝田不见铁牛耕。

云迷古洞虎狼吼，烟锁平林鸟雀惊。

日暮山屏增紫翠，晓来天籁自箫笙。

杖头挑月过山北，要趁如今几日晴。

