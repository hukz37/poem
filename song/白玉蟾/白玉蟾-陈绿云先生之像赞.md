# 陈绿云先生之像赞

**作者**: 白玉蟾

## 诗词内容

瞻师之神，寒空片月。

知师之心，红炉点雪。

闻师之德，冰清玉洁。

见师之迹，霜炎冰热。

师之一言，斩钉截铁。

师之一行，杀人见血。

风月情怀，松筠志节。

道法陆沉，玄徒瓦裂。

师领郡檄，雷轰电掣。

冠冕洞宫，兴大施设。

轮舆楩楠，陶埏坯甈。

丽以粉奂，饰以藻楶。

不逾年间，沧江贯折。

度五神足，霞裙森列。

方有伦绪，闬闾洽悦。

胡为云鹤，奄归帝阙。

溪山失翠，猿鸟凄切。

散词玉祠，柏子一𦶟。

追慕替绚，使人哽咽。

