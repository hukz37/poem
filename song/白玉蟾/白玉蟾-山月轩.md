# 山月轩

**作者**: 白玉蟾

## 诗词内容

老蟾飞上梧桐枝，苍屏烟冷猿夜啼。

潋滟金盘挂寒𪩘，婵娟玉镜沉清溪。

风前松竹尽起舞，姮娥徘徊不归去。

人在广寒天在水，满天星斗知何处。

幽人为我鸣瑶琴，山前月下千古心。

不知明月几圆缺，只有青山无古今。

醉持玉盏吞金餠，尘世无人知此景。

青山无言人酩酊，浩歌卧断桂花影。

