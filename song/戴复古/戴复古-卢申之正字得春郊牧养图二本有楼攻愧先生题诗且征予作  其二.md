# 卢申之正字得春郊牧养图二本有楼攻愧先生题诗且征予作  其二

**作者**: 戴复古

## 诗词内容

我之居，元在野，平生惯识牛羊者。

今见蒲江出此图，半日不知渠是画。

一犍当前转头立，一犍度浦毛犹湿。

中有一苍骑以牧，{羊古}羜相随数十足。

殿后两枚黄觳觫，分明如活下前坡。

路转南山春草多，耳根只欠牧儿歌。

