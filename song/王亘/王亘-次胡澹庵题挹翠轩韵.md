# 次胡澹庵题挹翠轩韵

**作者**: 王亘

## 诗词内容

西山排闼来，周遭自环翠。

俗眼少见之，一览忘世味。

平生三径心，盍早赋归计。

纵落尘土居，不与草木敝。

公余事幽寻，清风拂衣袂。

最喜轩中人，所挹多爽气。

蓬蒿天地宽，万境发诗思。

白云未能闲，时出过窗几。

檐雨听夜语，池草生春媚。

山灵若相知，好风为裂眦。

余光虽力挽，回次那得致。

