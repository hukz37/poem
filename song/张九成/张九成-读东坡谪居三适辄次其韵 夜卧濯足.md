# 读东坡谪居三适辄次其韵 夜卧濯足

**作者**: 张九成

## 诗词内容

夏日乏𫄨葛，冬来无衾裯。

况复窜炎荒，令人生百忧。

空城舞狐狸，深林鸣鸺鹠。

此邦无足恋，聊为薪水留。

枯枝煮寒泉，大灶声飕飕。

老盆深注汤，徐以双骹投。

沃久意痛快，絷维今脱韝。

须臾膏液上，两踝暖气浮。

生平苦寒痹，一洗皆已瘳。

登山不须扶，跳梁逐狙猴。

