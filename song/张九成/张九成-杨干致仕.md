# 杨干致仕

**作者**: 张九成

## 诗词内容

黄锺毁弃鸣瓦釜，古来才智贱如土。

杨公浩歌声可怜，巢居知风穴知雨。

怜君面色莹有光，未似相君便饮乳。

胡为决去不少留，别意殷勤辞更苦。

丁宁戒我宜退藏，静中得路何须语。

酒酣意气尚尔豪，拔剑高歌为予舞。

君今去矣且加饭，我亦从兹不出户。

莫嗟糟糠食牢䇲，终胜绣衣登鼎俎。

