# 读东坡谪居三适辄次其韵 旦起理发

**作者**: 张九成

## 诗词内容

忆昔叨从班，入朝大明宫。

五更催上马，梦里过万松。

想见天竺山，九重吟清风。

头垢不暇梳，爬搔常靡通。

今来幸闲放，栉比肯匆匆。

清晨解绦辫，千梳复重重。

不羡列御寇，散发摇风鬃。

气舒两目明，顿与离朱同。

此乐岂易得，快意适相逢。

再拜复再拜，深恩荷天公。

