# 赠相士许松坡

**作者**: 何梦桂

## 诗词内容

天地委尔形，祸福唯所命。

夭颜寿盗跖，穷宪富猗顿。

阴阳气不齐，所受各有分。

司造秘不言，谁能作天问。

君今挟相术，两目烱清镜。

开口说是非，窃弄司造柄。

富贵闻者喜，贫贱闻者愠。

分定不可移，喜愠两皆病。

朝暮芧四三，空使众狙竞。

安知鸠与鹏，小大各适性。

劝君且归休，吾方游神廷。

