# 赠星学叶冰壶

**作者**: 何梦桂

## 诗词内容

祝融掷火驱六龙，火轮吐焰烧长空。

彤云挂树凝翠歇，九根灼烂红炉中。

黑菟喘啸风不起，紫蛟嗔卧潜幽宫。

燕然山高倚绝壁，下有凌阴厚千尺。

阿谁琢雪开琼花，贮向玉壶寒照骨。

层冰底下浴蚕虫，口吐茧丝成五色。

冰姿入火热不焦，那识人间烁金石。

苍生病暍死道途，左拥右扇唤不苏。

愿化冰蚕作冰茧，上天下地成冰壶。

