# 感怀再和山房韵

**作者**: 何梦桂

## 诗词内容

幽人癖好山，结屋山北方。

於菟出绕屋，宁复劬秃当。

岩溜晴霡霂，野烧夕炖煌。

疗饥采紫芝，不救病发苍。

何人赋小山，静听心茫茫。

倚歌和招隠，意长曲未央。

夜梦衣云锦，乘虬朝帝旁。

钧天听未了，玄运不可常。

百年少壮心，时醉歌并凉。

层城闭青蛾，无处觅玄霜。

亡羊两得失，奚择谷与臧。

齿舌谁堕在，宁计彼软刚。

千古云山高，歃泉酹严光。

