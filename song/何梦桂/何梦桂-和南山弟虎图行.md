# 和南山弟虎图行

**作者**: 何梦桂

## 诗词内容

高堂突兀生崇冈，於菟眼电牙磨霜。

古言市虎人不信，谁信挟一来座傍。

众犬僵仆儿辈走，猛士腰弩成蹶张。

老翁卒见亦惊怪，便欲骑取参西皇。

乾坤戾气产尤物，谁为驱雷入神笔。

古树萧萧风刁刁，阴崖幽幽云墨墨。

横行屃赑不畏人，弄子庭除成穴窟。

蓝田饮羽惊夜行，今乃捋须当白日。

画图画虎心自知，触目或疑犹喘息。

世间多少涪村民，毛爪未完心已易。

