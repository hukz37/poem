# 代寿徐意一参政

**作者**: 刘黻

## 诗词内容

东南仁气氲堪舆，武夷相望锺真儒。

考亭西山接伊洛，户庭坦荡除榛芜。

意一先生续正传，刚以直养轲其徒。

端平御史凛风节，历历抗疏诛奸谀。

爱君忧国根性天，实与名称名非沽。

艺祖所谓社稷臣，四海欢呼登政途。

津梁善类植泰道，柱石明堂开远模。

丹心炳炳照白发，力扶国是消民愈。

共期圣祉登嵩华，长使廊庙闻都俞。

黎元翘首望太平，愿斡圣化还唐虞。

