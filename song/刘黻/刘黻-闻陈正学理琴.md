# 闻陈正学理琴

**作者**: 刘黻

## 诗词内容

闻君整琴待秋风，我欲从之魂梦通。

素麻髣髴苍髯翁，扬休山立崆峒东。

泪痕犹湿龙门桐，有曲无音悲天公。

猗兰未冷拘幽浓，那知斯道将遂穷。

山矸石烂冥感丛，枝蜩盘蝇迭相雄。

两耳年来怪不聪，群哇扰杂安于聋。

烦君为我调怔忡，流泉隠隠深涧中。

春温廉折各不同，声虽在指意在胸。

云飘柳絮风入松，恍然楼阁坐虚空。

伯牙所知何必锺，白鹤飞来采芹宫。

