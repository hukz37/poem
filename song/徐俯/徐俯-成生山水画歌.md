# 成生山水画歌

**作者**: 徐俯

## 诗词内容

画水不画湿，画山不画坚。

盈尺之纸数寸管，便有江湖万里天。

成生貎古心亦古，造化为工笔端取。

玄冬起雷夏造冰，翻手作云覆手雨。

岭外荒山与野水，自昔不闻传画史。

只画潇湘与洞庭，于今却在兵戈里。

翠峰碧嶂郁然来，病眼愁心次第开。

人家浦溆扁舟渡，何日真能到一回。

