# 送王审言秘校潞州法曹

**作者**: 冯山

## 诗词内容

上党缘青冥，劲气西北隅。

黄河天际来，草木冬前枯。

其地号严冽，燕陇莫与俱。

毡罽护性命，冰霜结眉须。

土人一犯寒，斗酒沃始苏。

中州宦游士，未秋先嗟呼。

我闻已心栗，冻粟生皮肤。

而君风雪间，径作壶关趋。

少年始任气，慷慨若有余。

自为功名行，不惮气候殊。

犬戎炽将灭，郁屈迎天诛。

幕府收英才，富贵往何图。

埋头簿书底，龌龊终非夫。

功业彼何人，送子诚起予。

