# 涂山寺

**作者**: 冯山

## 诗词内容

巴山俗可厌，万叠夸雄伟。

江前一峰秀，青林带孤起。

长舟截巨浪，平舆登峻趾。

古寺隐山背，来造神已喜。

清泉遶修竹，野径入葭苇。

女娲旧生处，石坳勤戾止。

圣神固有合，天作非偶尔。

玉简事恍惚，越书莽非是。

孤亭凌绝顶，坐有千古意。

二江错交会，比屋聚纷蚁。

把酒一长笑，忘情但高视。

