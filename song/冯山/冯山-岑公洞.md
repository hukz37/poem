# 岑公洞

**作者**: 冯山

## 诗词内容

武龙南浦南，秀拔异众山。

下有岩洞幽，嵌虚隐玄关。

岑公江陵来，一寓不复还。

养神脱尘滓，百岁如童颜。

至今遗像存，寂寞空幢幡。

老柏壮人气，清泉遶回环。

暂为物外游，偷向壶中闲。

叟其静者欤，深藏厌喧烦。

或将避扰攘，甘此石穴艰。

不虞身后闻，夐若高难攀。

万事皆偶尔，多在功名间。

