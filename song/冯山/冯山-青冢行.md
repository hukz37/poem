# 青冢行

**作者**: 冯山

## 诗词内容

郊外日暖春溶溶，十里不断人相从。

填填车马上坟去，踏尽青草行人踪。

松柏影重楸叶开，一区冢舍全家来。

展看酹酒聚头哭，哭尽更把松楸栽。

隔溪青冢高巍巍，塼片露出空余碑。

子孙因官往南北，温暖时节无人知。

虚有官阶又无食，旧日松楸已荆棘。

不及寻常百姓家，泉中却得儿孙力。

休休休，有子莫愿为公侯，有孙莫令从官游。

每到年年寒食节，尚有一杯羮，来到坟上头。

