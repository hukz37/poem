# 僧舍假山

**作者**: 米芾

## 诗词内容

玉峰高爱搀天碧，过眼云关无处觅。

才将呀豁向疏窗，已见峰棱翻瘦脊。

明月照出溪中水，清风扫遍岩边石。

悬崖绝磴疑可擥，白露苍烟俱咫尺。

天阴未彻山阴寒，雨声欲绝泉声干。

须知物理有真妄，岂识道眼无殊观。

万象森严掌握内，大块俯仰毫芒间。

抽身更洗清浄足，探历幽深非所难。

山僧作山真有以，诗人吟诗从此始。

意教妙手发天悭，戏取神功当众美。

君不见浣花野老深结庐，白盐赤甲龙虎趋。

清吟醉赏左右足，当时应笑秦鞭驱。

