# 发润州

**作者**: 米芾

## 诗词内容

气就蛇须角，暌通豕负涂。

解衣同俗裸，酌水合狂夫。

探社新铭禹，经韶旧吊虞。

据鞍休示壮，寡要悔为儒。

为吊忠游楚，因崇让过虞。

要离葬终近，严子钓行须。

御晏妻知辱，歆膺客自愚。

诚修日难掩，酰在蚋还趋。

和寡方声越，知稀觉道腴。

命齐都将相，义拙落江湖。

南梦应随雁，西风却背鲈。

弓旌今正歇，多少定同凫。

