# 题苏中令家故物薛稷鹤

**作者**: 米芾

## 诗词内容

辽海来稀顾蝼蚁，仰霄孤唳留清耳。

从容雅步在庭除，浩荡闲心存万里。

乘轩未失入佳谈，写真不妄传诗史。

好艺心灵自不凡，臭秽功名皆一戏。

武功中令应天人，束发辽阳侍帝宸。

连城照乘不称宝，黄图孔诰悉珍真。

百龄生我欲公起，九原萧萧松薿薿。

得公遗物非不多，赏物怀贤心不已。

