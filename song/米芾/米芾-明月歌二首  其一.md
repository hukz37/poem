# 明月歌二首  其一

**作者**: 米芾

## 诗词内容

高高凝碧夜色卷，八荒更无纤云屯。

冰轮直压巨鳌首，东海万里齐崩奔。

仰观左右毛骨竦，徐扫澄烟摄群动。

寥泬初疑玉兔跳，银潢更恐金波涌。

儿童争指桂枝好，游人不厌嫦娥老。

苦留清景拂疏星，要与羲和接昏晓。

光到长门知不知，犹胜关山人未归。

清风着我生双翼，来作蟾宫变化飞。

