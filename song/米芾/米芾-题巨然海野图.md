# 题巨然海野图

**作者**: 米芾

## 诗词内容

江郊海野坡陀阔，林远烟疏淡天末。

枰分蓁町暮潮生，星列渔乡夜梁活。

关荆大图矜秀拔，取巧施工不真绝。

意全万象无不括，维摩老手巨然夺。

桥防忽觉来人物，接{罒离}肯更图牛羯。

渊渟浪洑开龙阅，汩入瀣翻下鲸吷。

楠盘疑是少陵宅，芦深恐有詹何客。

黄尘蔽天归兴浩，时向虚斋一开涤。

