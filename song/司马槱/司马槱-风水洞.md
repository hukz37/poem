# 风水洞

**作者**: 司马槱

## 诗词内容

藤梢蔓荒寒，藓花阴空青。

窈窕石窦中，两耳风雨并。

初闻声萧骚，活火急铜瓶。

再听逗余响，万羽起寒汀。

我疑此山空，石脚连沧溟。

中有蛟龙蛰，鼻息隠雷霆。

又迓仙翁去，丹灶留岩扃。

至今炉鼎中，水火争不停。

山前老比丘，霜眉眼如萤。

能传古老语，濯我耳昕醒。

便欲慰尘凡，脱我随爽灵。

