# 游石洞

**作者**: 徐侨

## 诗词内容

我来叩石洞，崭绝何从登。

天开一间路，崖列两连屏。

有水泠泠来，委蛇贯中行。

五丁修磴道，引步若余迎。

昏暮坐危阁，萧飕风雨声。

不知身何许，似有通山灵。

晨兴穷所历，石转泉逾清。

绝顶一带垂，方诸函明泓。

想当春夏交，雪练输浮轻。

欲去重倚徙，拳石提蒲生。

归与置窗几，聊以志余情。

