# 虎邱谒和靖祠

**作者**: 徐侨

## 诗词内容

涵养当用敬，进学在致知。

如车去只轮，跬步不可移。

夫子受师说，惟敬实所持。

升堂逮易箦，参倚日在兹。

遗言落人间，考论极研几。

是心要收敛，中不容毫厘。

大学着明法，格物及楷梯。

放心苟不收，穷格将安施。

古人贵为己，末俗多外驰。

岂无实践者，兹焉当反思。

晚生拜遗像，敷衽跪陈词。

愿言服予膺，没齿以为期。

