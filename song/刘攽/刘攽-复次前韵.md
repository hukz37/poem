# 复次前韵

**作者**: 刘攽

## 诗词内容

仙游欺缅邈，古事厌增加。

自我新形胜，因之玩物华。

不劳工子劝，无价境天赊。

云构森如画，翚飞势莫遮。

静看梁燕贺，闲听野蜂衙。

曹事初无壅，军声信不哗。

倚栏歌白雪，为客进流霞。

快意凉风起，余欢素月斜。

吴趋应有始，齐难讵为夸。

夏日思王粲，名流得孟嘉。

优游琴八叠，悲壮鼓三挝。

遍看题诗语，飘然自一家。

