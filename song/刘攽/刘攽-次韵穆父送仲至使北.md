# 次韵穆父送仲至使北

**作者**: 刘攽

## 诗词内容

结束大使车，张旜理轻策。

八荒已信浮，万里无直责。

由来昆弟欢，庸非一日积。

冠带引弓民，长城限疆埸。

边人安昼眠，老不逢斗格。

将帅剽甲兵，褒衣垂韨縌。

金缯出王府，百万载书籍。

候馆如鱼鳞，相望交国客。

外门名家驹，长大俨且硕。

诵诗三百篇，岂减崔亭伯。

斯焉思无邪，群书矧探赜。

指掌幽冀州，左右皆阡陌。

皇华一何远，区脱为我役。

前驱弩在覢，郊候抹红额。

天声畅无外，不必关塞斥。

但看书同文，依然具点画。

夷羞珍湩酪，胡舞喧匏革。

猎围得狐兔，割鲜亦奚择。

儒生自古贵，忠信行蛮貊。

虽令博望侯，何敢轻逢掖。

