# 与孙巨源苏子瞻刘莘老广陵相遇苏请赋诗为别各用其字为韵每篇十韵  其四

**作者**: 刘攽

## 诗词内容

嗷嗷南飞鸿，羽翼何莘莘。

哀鸣衡山阳，落影湘水滨。

岁晏道路长，雪霜多苦辛。

岂无稻粱谋，毕弋如鱼鳞。

此雁欲谁比，正若羁旅人。

古来瘴疠地，常有忠直臣。

扁舟慎自将，勿重蛟鼍嗔。

𫛳鸟恶似鸮，端能伺承尘。

东风发众芳，宿莽熙阳春。

雁归君未归，怅望汀洲蘋。

