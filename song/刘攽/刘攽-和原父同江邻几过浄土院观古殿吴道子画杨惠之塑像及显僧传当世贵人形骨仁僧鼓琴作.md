# 和原父同江邻几过浄土院观古殿吴道子画杨惠之塑像及显僧传当世贵人形骨仁僧鼓琴作

**作者**: 刘攽

## 诗词内容

真赏非俗嗜，雅游知胜缘。

百身化前佛，方丈纳诸天。

工以智自表，名由高益传。

吴生擅粉绘，杨氏妙钧埏。

能事古未尽，希声今亦然。

伻图观肖像，抚{弓勺}置鸣弦。

理会均闻见，神交遗后先。

衣冠若对面，山水欲忘年。

子墨台中妙，仙翁树下贤。

新诗俱绝唱，尘土更余妍。

