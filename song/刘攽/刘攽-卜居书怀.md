# 卜居书怀

**作者**: 刘攽

## 诗词内容

漆雕未能信，阳甫免归居。

理以逍遥得，材由濩落疏。

狭才轻势利，小隠幸林庐。

藿食由来事，茅茨不愿余。

南檐容曝日，侧径喜携锄。

筋力吾如此，功名世有诸。

忆初干万乘，徒步谒公车。

投射东堂策，归来北阙书。

先鸣烦指日，弱羽愧吹嘘。

云雨非人力，泥涂亦诏除。

江湖轻乘雁，钟鼓陋鶢鶋。

有道翻羞卷，迷津幸遂初。

幽栖谢车马，至乐狎樵渔。

述作称狂简，谁能问起予。

