# 咏史  其二

**作者**: 刘攽

## 诗词内容

秦兵谋大梁，决河灌夷门。

百万皆为鱼，闾里无一存。

不用无忌谋，人人皆有言。

天方纵秦毒，荡涤干与坤。

虽得阿衡佐，谁能救崩奔。

政先趣嬴祸，指鹿遂亡秦。

翟义为汉谋，摄省因即真。

为忠岂不难，杀身亦已仁。

天道良悠悠，成败难重陈。

不见商山翁，采芝乐全真。

羽翼安储皇，天子不得臣。

