# 和裴库部十二韵

**作者**: 刘攽

## 诗词内容

怀人存蔽芾，招隠赋窅窊。

贤杰多能事，音徽自不瑕。

偶然新朴斫，一笑为欢呀。

夏屋已隆栋，清池非沤麻。

望赊随朔雁，坐久至昏鸦。

好事逢诸彦，佳声播四遐。

燕游安以乐，诗语正而葩。

霜应丰山石，灰飞河内葭。

凉秋将落帽，斜汉挹浮槎。

老木围岑寂，苍苔积𩭹髿。

瑶光天不远，圭影日无差。

莫怪长吟苦，良金出汰沙。

