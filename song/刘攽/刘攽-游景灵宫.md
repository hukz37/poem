# 游景灵宫

**作者**: 刘攽

## 诗词内容

汉家祈年宫，玉宇黄金阶。

回廊起层城，高阁横苍崖。

觚棱拂星斗，广除霁尘霾。

清渠寒泉交，盛夏凉风湝。

火云赤宇宙，道涂若燔柴。

幸兹清凉游，复此朋友偕。

前殿朝众灵，瑄玉兹禋柴。

顾予尘土姿，进拜增栗斋。

扫庭有余洁，酌水欣素怀。

并坐俯坚珉，长吟翳高槐。

丹青四壁画，权舆自轩娲。

千年羽化人，志怪非齐谐。

始知慕神仙，自顾轻形骸。

圣贤几吹吷，寒暑一病痎。

学道赖远复，养生知有涯。

悟真觉理胜，适志忘事乖。

伯阳推谷神，庄叟称安排。

英风摩盖壤，遗躅欣吾侪。

飞云肆冥鸿，拘井嗤沈蛙。

虚心自兹得，归去颜色佳。

