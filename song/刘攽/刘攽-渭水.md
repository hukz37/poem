# 渭水

**作者**: 刘攽

## 诗词内容

鸟鼠流清渭，岍岐导众山。

悬车循暗谷，断栈出重关。

长路去未已，连峰深更艰。

秋高木落外，天夐鸟飞间。

日出看群动，烟收认百蛮。

别肠逾九绝，愁泪独长潸。

立志薄轩冕，隠居宜草菅。

自甘家食薄，还爱彩衣斑。

从吏负夙愿，辞亲何厚颜。

简书今可畏，幕府尚余闲。

猿叫无劳思，鸿冥不易攀。

归来城阙望，但见白云还。

