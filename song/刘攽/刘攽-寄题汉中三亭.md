# 寄题汉中三亭

**作者**: 刘攽

## 诗词内容

梁山屏西南，汉水相萦带。

古惟千骑居，今亦一都会。

守邦多伟人，按节森大旆。

治声我家贫，能事斯亭最。

苍峰上盘云，清川近泻濑。

隅分地俱胜，鼎构势争大。

扶危新栋梁，增旧加粉绘。

功成人不劳，事得文无害。

长涂拥行辀，高宴罗羽盖。

开筵揽锦绣，劝客喧竽籁。

陪游惭望回，请赋嗟自郐。

安得凌风翰，径厉褒斜外。

