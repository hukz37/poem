# 再和宋职方

**作者**: 刘攽

## 诗词内容

万缘冥数有兴颓，不为劳民与费财。

常怪丘渊犹改旧，足令蓍蔡可知来。

黄图左辅今仍重，甲令名藩此正该。

过去英贤联踵武，几多能事悉尘埃。

僝工匠石三农隙，唾手公堂一旦开。

妙选栋梁虹宛转，触新廊庑雁徘徊。

落成幸有羔羊酒，能赋欣逢锦绘才。

衰老专城无异术，祇将勤拙任家陪。

