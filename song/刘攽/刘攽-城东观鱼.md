# 城东观鱼

**作者**: 刘攽

## 诗词内容

东城水深色如黛，居人来过不知爱。

我浮扁舟转城曲，苍烟古树寒相对。

忽如身在松江游，况有渔子前操舟。

霜天黯黯始下雁，雪浪杳杳频惊鸥。

万鱼挂网同时急，赤鲤长大犹人立。

旧疑古潭有神物，倏见金鳞却腾入。

檝师献功喜相顾，岸傍欢声仍坌集。

主人置酒乐未央，艇子行{炙火=肉}轻相及。

吴酸缕鲙白玉盘，四座相喻同加餐。

人生万事岂有难，我能为公成此欢，兴极意移令我叹。

落日蔼蔼沈云端，岸草露白天风寒。

