# 五行王相诗

**作者**: 刘攽

## 诗词内容

长生不我欺，幼学每自坚。

沐浴蕙兰芳，呼吸朝霞鲜。

冠带谒紫皇，左右宾列仙。

临官太清上，拜赐玉案前。

帝王固陈迹，圣智不足甄。

衰容了成稚，白发倏更玄。

病笑留侯晚，妙许成子贤。

死者不复作，尘埃殊可怜。

墓隧侵人居，海水为桑田。

绝迹自此远，飘飖周九天。

胎化两珍禽，羽翼为我先。

养志幸有成，眷言惭自然。

