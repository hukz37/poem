# 次韵宋职方新修厅事

**作者**: 刘攽

## 诗词内容

事从梁栋拯隳颓，民有余工库有财。

不待公输洎玉茧，肯论新甫与徂徕。

经营结构无遗巧，壮丽宏深要必该。

广砌水平铺淡碧，应门风过绝纤埃。

云山喷墨文屏合，金兽衔环洞户开。

势似名翚飞夭矫，喜知巢燕到裴徊。

陈平社宰非无意，薛惠邮亭信不才。

会道曹风如鲁卫，辅州元作帝京陪。

