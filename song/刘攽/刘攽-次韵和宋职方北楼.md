# 次韵和宋职方北楼

**作者**: 刘攽

## 诗词内容

胜事略就手，兹楼无复加。

栋梁宏可爱，丹碧丽非华。

风月登临最，川原眺望赊。

斗城知日近，瀛海自云遮。

杖屦欢乘兴，文移谨报衙。

昼闲禽语静，岁熟市声哗。

柳影重重幕，莲香处处霞。

舳舻随渚远，睥睨向人斜。

话听游童乐，诗烦上客夸。

国风麟趾应，宾宴鹿鸣嘉。

雕鹗无余力，骐驎不待挝。

衰迟竟何补，幞被念还家。

