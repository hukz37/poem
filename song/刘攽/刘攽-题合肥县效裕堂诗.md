# 题合肥县效裕堂诗

**作者**: 刘攽

## 诗词内容

九月霜降公堂成，江侯寄诗求所名。

定名揣称事不易，以予朴直言必诚。

百词号呶词组决，十役漫汗一教行。

令乎于此有余裕，堂以效实非无形。

庭罗芳草寒转碧，池有鱼鸟闲不惊。

左经右律给啸咏，雨轩风槛含秋声。

今我不乐岁云暮，蟋蟀在堂鸿雁鸣。

主人爱客岂有极，助尔美酒长河倾。

