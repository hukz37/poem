# 空同

**作者**: 刘攽

## 诗词内容

汝山不高鲜乔木，汝水不深无巨舟。

荒草连天荆棘壮，土脉疏缓多废畴。

三年力耕食不饱，一时不雨人相忧。

负薪代炭集市井，耳聋眼瞑垂白头。

土风薄陋趋向狭，一金之子称良谋。

百年人物可料数，里闾未见兴公侯。

君不见广成昔从空同居，猗玕亦云隠商余。

千年两士炯若日，希世之才安可诬。

