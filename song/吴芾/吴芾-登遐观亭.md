# 登遐观亭

**作者**: 吴芾

## 诗词内容

城上辟新亭，似若规模小。

谁知此亭中，景胜冠江表。

湖山既回旋，烟云仍缥缈。

万象森目前，不数花与草。

公余乘兴来，聊以散怀抱。

四时风物新，一一发天巧。

芳春柳色连，长夏荷花绕。

月明固已佳，雪积还更好。

凭栏认归舟，策杖送飞鸟。

适意岂在大，容膝自足了。

第我思故山，上章方告老。

指日是行人，颇恨来不早。

