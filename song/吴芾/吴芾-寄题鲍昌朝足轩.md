# 寄题鲍昌朝足轩

**作者**: 吴芾

## 诗词内容

江南有散人，几年卧草野。

破甑余尘埃，衡门绝车马。

倘非义所安，一介不取舍。

辟轩穷巷间，此意非满假。

虽云外不足，中有至足者。

道义辈古人，文章播天下。

一点浩然气，万象资陶冶。

持此复何求，酣歌对盏斚。

吁哉箪瓢乐，千古一回也。

先生于此时，卓然秉大雅。

顾我愧高风，亦忝诗酒社。

何当登此轩，抵掌共披写。

