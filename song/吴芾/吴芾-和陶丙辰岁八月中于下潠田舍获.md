# 和陶丙辰岁八月中于下潠田舍获

**作者**: 吴芾

## 诗词内容

渊明事南亩，躬自获岩隈。

虽复竭吾力，却得舒我怀。

所收既不薄，卒岁事可谐。

邻家相慰劳，竞持酒与鸡。

留连相酬酢，入夜未能回。

回思往岁歉，举目俱堪哀。

忧心今幸释，笑口何妨开。

须倾瓦盆尽，须放玉山颓。

已是从吾好，宁忧与世乖。

任他田父哂，未足为高栖。

