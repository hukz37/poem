# 篙师叹

**作者**: 钱时

## 诗词内容

山乡山多田种稀，年丰健妇犹啼饥。

今年禾黍秋旱死，不有下涧民枯鱼。

颇闻水乡诸郡熟，一饱可令余郡足。

江船下米无头由，商人嗷嗷坐穷蹙。

长年抱膝指屡弹，时节自好官司难。

古来邻国忍为壑，何乃境内成触蛮。

我闻斯言真的当，无人为彻九天上。

禁江徒尔厄吾民，海舶有时关节放。

