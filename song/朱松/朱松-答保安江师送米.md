# 答保安江师送米

**作者**: 朱松

## 诗词内容

不见道人久，天涯岁云除。

朝来食指动，忽接送米书。

念师折脚铛，五合未省余。

虽无覆𫗧祸，尚有乞食逋。

云何怜孤客，日受饥火驱。

未曾贷监河，矧肯索胡奴。

谁言斗升意，矫矫超万夫。

嗟予事笔耕，轻弃南亩锄。

慁烦方外客，此计良已疏。

何时事粗了，归葺五亩居。

生涯寄纬竹，岂即非良图。

不为泉壤蚓，愿学江湖鱼。

