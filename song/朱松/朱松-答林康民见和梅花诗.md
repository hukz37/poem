# 答林康民见和梅花诗

**作者**: 朱松

## 诗词内容

寒崦人家碧谿尾，一树江梅卧清泚。

仙姿不受凡眼污，风敛天香瘴烟里。

向来休沐偶无事，谁从我游二三子。

弯埼曲迳一携手，冻雀惊飞乱英委。

班荆劝客小延伫，酌酒赋诗相料理。

多情入骨怜风味，依倚横斜嚼冰蕊。

至今清梦挂残月，强作短歌传素齿。

韵高常恨句难称，赖有君诗清且美。

天涯岁晚感乡物，归欤何时路千里。

枕楼一笛雪漫空，回首江皋泪如洗。

