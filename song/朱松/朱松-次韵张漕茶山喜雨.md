# 次韵张漕茶山喜雨

**作者**: 朱松

## 诗词内容

天公积愤何曾雪，遑恤茶工贪揽撷。

无聊桃李困迟迟，暗白蔫红飞乱撷。

谁疏天汉下穹窿，苦厌风霾昏嵽嵲。

行台使者扫云手，酾酒丛祠拜灵𫈵。

归来一雨动三日，沟壑遗民起垂绝。

岂唯枪旗各呈露，更喜笋蕨争芽茁。

明朝击鼓万指集，云蹬携籝穿曲折。

红尘一骑天容开，顾渚蒙山坐销歇。

帝觞尝罢思苦口，公如子牟心魏阙。

金銮谏舌夜生尘，回首山中记同啜。

