# 再和求首座

**作者**: 朱松

## 诗词内容

道人昔曳羌庐筇，五老负雪湓江东。

犯寒贪觅玉梅句，虽有衲被何曾蒙。

归来苦雨熟梅子，卷裓深卧蛮烟中。

诗传绝境忽入手，置我乡国情何穷。

十年不踏江上路，漠漠海气昏貂茸。

异乡岁晚慰流落，一笑赖此冰雪容。

峤南绝唱谁敢和，骑鲸人去尘寰空。

昆墟下视堪笑闵，雕琢肝肾愁匆匆。

那知幽子云雨上，风斤玉斧修朣胧。

读诗今我一回首，杳若目送孤飞鸿。

何时晤语折铛侧，坐听万籁号天风。

拈花特地两颜解，他时与子真参同。

