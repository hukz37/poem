# 游西峰院留别友人

**作者**: 朱松

## 诗词内容

兀兀掩关坐，后土冒泥涂。

繁阴忽披猖，怀哉叹离居。

眷我二三子，共此一日娱。

欣然忘华陋，意行非始图。

围竹粉黏带，弄泉云遶裾。

共赌羊山棋，不钓温水鱼。

野色一以暝，归舟相与拏。

岂无软脚酒，新熟不用沽。

急景弃尺璧，中原眷丘墟。

丈夫患不免，低回竟何如。

安能逐儿辈，飞翔争腐余。

但忧着鞭子，滞留嘲贾胡。

