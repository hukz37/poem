# 酬冯退翁见示之什

**作者**: 朱松

## 诗词内容

我家大江左，江水日夜东。

遥瞻发源处，廼在西南穷。

相望邈异境，正北一水通。

故令我与子，迹远心自同。

我生寡所谐，强颜红尘中。

倦飞矫归翮，饥吟咽寒蛩。

独欣得吾子，万虑一笑空。

时时出秀句，醒我如风松。

当知山泽臞，不鄙犀角丰。

弹冠实伊始，此生各飞蓬。

卜邻固未必，即事聊从容。

