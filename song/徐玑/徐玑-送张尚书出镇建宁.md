# 送张尚书出镇建宁

**作者**: 徐玑

## 诗词内容

焚罢南坡藁，星华接履声。

艰时曾倚重，钩党赖持平。

仲甫思全衮，元戎正本兵。

丰仪麟阁贵，威重犬戎惊。

圣主忧遐远，朝端择老成。

迩臣宣惠化，七岭动懽情。

风俗移刀剑，田闾遂凿耕。

试茶龙井碧，开砚凤潭清。

秋日江沙渺，晴天鼓角鸣。

稻香随使驿，桂影伴仙程。

美玉非藏韫，黄金笑满籝。

宽和无白发，卑逊有高名。

登用唐三世，枢机汉九卿。

鼎司虚正席，丹扆待忠诚。

