# 汉阳郎官湖

**作者**: 邓牧

## 诗词内容

仙翁薄暮醉酒归，杖藜迷却高阳池。

清风吹花绿阴倒，我笑谓是秋云移。

还乘贯月槎，夜过郎官湖。

峥嵘星斗入江汉，荡漾槎影如鲸鱼。

九华之真人，邀我倒玉壶，麒麟擘脯供行厨。

依稀仙乐在空际，碧山四映寒蟾孤。

举酒酌寒蟾，明月下饮姮娥俱。

霓裳拂云锦，万荷露泻琼瑶卮。

麾幢晻霭罗烟空，乃有三皇所授之玉童。

风前飘飘曳广带，对立十二秋芙蓉。

清香九曲银河通，真人绿髪披春风。

锦袍玉雪照天地，口说姓字安南公。

是公多逸气，略与古昔贤豪同。

时能扫月色，延我石室烟萝中。

又言昔同张谓所游地，长叹一覆丹霞锺。

风吹仙乐度溪去，我亦醉卧香𬬻峰。

