# 洁牲谢响应龙庙予不及往

**作者**: 董嗣杲

## 诗词内容

龙宫蕴特异，精祷通万灵。

昭著二百年，锡封専朝廷。

去年偕宰公，投诚涕欲零。

驱车入松扉，雨势如建瓴。

仰髙迓灵昐，云敛不暂停。

烟沉瀑声凉，分坐瀑外亭。

从兹感佑助，争谓胸百铭。

治任亦已速，洁谢资芳馨。

缄素展真忱，要终寄冥冥。

愿恢溥济功，致此百里宁。

夜披东堂集，孤灯炯深青。

朗诵神之聪，壁落山鬼听。

