# 梅根港欲泊不泊其况可想

**作者**: 董嗣杲

## 诗词内容

梅港绝梅根，渺莽芦与荻。

芦荻揺北风，正逢霜雪激。

岸津只两家，泥草落四壁。

何人舟欲进，想惧少遮羃。

我舟强来依，无故此涉历。

所嗟浮寄人，见舟甚仇敌。

其说自和易，举柱累梳剔。

舟子自髙鶱，呼月吹短笛。

同行更迂旷，索瓶倒余沥。

浑忘值危途，去住尚怵愓。

胆消羁思苦，此际谁拯溺。

悭囊纵有金，斗升何处籴。

