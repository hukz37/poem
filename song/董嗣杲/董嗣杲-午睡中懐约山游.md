# 午睡中懐约山游

**作者**: 董嗣杲

## 诗词内容

苏州藤枕蕲州簟，更着洪州蝉翼扇。

髙卧西窗风外榻，栩栩羲皇梦中见。

客寄无聊归未易，搜吟搅得酸肠遍。

莼香鲈肥自相忆，季鹰肯羡洛阳掾。

为客不似家居好，身老江湖已云倦。

要盟东林逺法师，白家池上泉珠溅。

听泉坐石且幽寻，收拾胜迹归吟卷。

我欲往游志已坚，只恐同游心易变。

