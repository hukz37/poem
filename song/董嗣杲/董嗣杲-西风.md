# 西风

**作者**: 董嗣杲

## 诗词内容

大江西风三日起，激起怒涛三万里。

客子口噤悄无语，纵有髙楼危莫倚。

楼前秃树剩几叶，更有咽蝉埋叶里。

大船小船不见影，冲沙入峡苍黄舣。

偶笼窄衫上冈头，茫茫莫辨天与水。

浪花旋舞山岳迸，鳞鳞白露江豚齿。

乾坤浩渺昏八极，秋髙伟事无过此。

正愁梧上凤栖空，谁传水底蛟鬬死。

