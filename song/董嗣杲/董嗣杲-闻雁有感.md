# 闻雁有感

**作者**: 董嗣杲

## 诗词内容

雁声入泬寥，节节传哀音。

哀音不可听，听之感中襟。

客从逺方来，幽忧久攅心。

始为饥寒谋，今无可栖林。

浮生抹电如，休计升与沉。

奈此口体累，议者何铄金。

为客亦良苦，愁见积叶深。

壮气归消磨，羸病力不任。

狂走拥虚器，空卧庐山阴。

蒙头难御风，煮尽石鼎参。

何时理晴竿，把钓花溪浔。

思归未可归，床蛩自纵吟。

