# 越城步月不知子城已闭因托宿赵义斋宅

**作者**: 董嗣杲

## 诗词内容

晚步初月髙，忘却子城闭。

客楼枕新荷，几夜香袭袂。

羸骸奔走倦，不拟尚凝滞。

白面佳少年，塞途莫胜计。

低颜谢许可，不甘暗拭涕。

穷迫傍人篱，傍篱畏奴隶。

风采就衰惫，心孔转昏翳。

见舟思江湖，懐隠睨松桂。

故人立霄汉，敢诧平生契。

兹时进退难，假宿义斋第。

官桥醉尉多，大惧获重戾。

徘徊益羁愁，愈痛乏边际。

谗毁那能免，失拥文侯篲。

身如被酒酣，心类垂旒缀。

嗟嗟文不绩，有学谩经济。

逆行且倒施，犹幸舌未敝。

月西黯蓬莱，城乌声更厉。

借榻逢可人，度夜等匏系。

履险复自笑，汨没信此世。

愿逢阳明仙，餐霞度千岁。

