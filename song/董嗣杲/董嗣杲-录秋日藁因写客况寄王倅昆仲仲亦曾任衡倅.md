# 录秋日藁因写客况寄王倅昆仲仲亦曾任衡倅

**作者**: 董嗣杲

## 诗词内容

富池羁客吟穷秋，吟成写出还包羞。

王家兄弟领此幽，识迈子瞻与子由。

欲织寒江无机收，两眼逺睨邉烽楼。

前时水颓岸不修，今日云族蒙荒洲。

洲上秃树叶不留，丹缬都渍泥涂浮。

烧薪晚煮云子柔，方才落斧鸣潮头。

欲填饥腹消客愁，饱时熟睡迷荘周。

蝴蝶梦破嗟年流，不觧俯首寻茶瓯。

飞鸿整阵声何遒，忆君金玉孰可侔。

自期雪夜访君游，乘兴肯逊山阴舟。

