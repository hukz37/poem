# 晚晴

**作者**: 董嗣杲

## 诗词内容

空庭断履迹，江色揺篱门。

夕阳雨忽收，晴意回乾坤。

水零鸥鹭光，烟淡芦苇痕。

逺客此栖迟，敢昧元造恩。

青衫避骨癯，白髪笑镜昏。

向来期婴鳞，今委荒池村。

眼枯莫制泪，梦破多惊魂。

读书不得力，乃如泛萍根。

出门且散步，殊觉身可尊。

时卷亦时舒，天定理自存。

难忘懐土思，百年徒声吞。

徘徊月魄吐，呼灯倒清樽。

