# 甲戌八月初九夜武康山中洪水骤发越十日漕司檄往检涝

**作者**: 董嗣杲

## 诗词内容

甲戌纒国哀，时属秋八月。

近辅余英山，洪水中夜发。

狼藉彻句雨，拔地殊飘忽。

滔天肆奔迸，变幻起{山/酉}崒。

徒步登县楼，浩渺沉林樾。

妖氛混泽气，势极火焰突。

绵亘山下乡，逃难想颠蹶。

晨兴雨更澍，邑屋已陧杌。

髙跳空刺肠，何异睹溟渤。

飘尸不可计，强者布竹筏。

栖危或得命，其奈服食阙。

号天天不闻，不若就灭没。

瀑派裂青山，溪岸奔尸骨。

杵臼埋虚沙，蛇虺出深窟。

边方乘孔殷，糜烂事征伐。

民生不奠枕，复罹此酷罚。

隠忧非一端，国脉存如发。

检涝亦具文，民力各已竭。

岂知坐困穷，终岁常矻矻。

奉行亦漫尔，持论敢躐越。

步步涉坑堑，路梗劳舆卒。

归愁强就床，魂梦随恍惚。

