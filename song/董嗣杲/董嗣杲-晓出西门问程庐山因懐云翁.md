# 晓出西门问程庐山因懐云翁

**作者**: 董嗣杲

## 诗词内容

谯楼罢传角，将启东方明。

我欲披野衣，西出湓江城。

整屐休迟回，径作匡庐行。

是时凉云阁，茅屋鸡互鸣。

萧萧篱落破，已递机杼声。

沿回且多趣，仰睇山峥嵘。

湛露著草木，秋色何光荣。

云树漏初曦，小立伤前程。

岩翁乐髙褰，因知跋涉情。

盘兹翠阁深，自照泉影清。

听猿步荒寂，乳窦百怪呈。

屏障互隠见，松竹相回萦。

兼懐知己多，此际莫合并。

萝阴匝道周，野卉难辨名。

聊从兰若留，危阑压飞甍。

丘垅入怅望，牛羊践榛荆。

人生如浮沤，失壮良可惊。

及时不济胜，老去懐不平。

了然看山眼，山意争邀迎。

穷崖由此探，大笑长江横。

