# 重约游山

**作者**: 董嗣杲

## 诗词内容

江州庐山阴，万象蕴奇秘。

笑扶鬼面行，趁云步幽邃。

虎迹过溪明，龙气蟠松翠。

香炉紫烟合，灿若金布地。

诸佛妙庄严，千灯烛魑魅。

向来逺法师，绝识具圣智。

白莲曾结社，今古想标致。

客子徒仰髙，可望不可企。

山头日落易，木阴混清閟。

野禽叫瀑顶，预知夜无寐。

懐抱挹仙芬，欲将世情弃。

斯游会重寻，直待凉风至。

