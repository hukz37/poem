# 舟上感兴

**作者**: 董嗣杲

## 诗词内容

饭时发雷江，倏已泊东流。

南北两岸雪，荡此无根舟。

逺山失翠眉，近山生白头。

冻极方徯晴，云沍含雨羞。

尘境那得见，泛此如瀛洲。

宿惊恍未定，醉疑此难留。

落日漏微光，光暝无限愁。

风厉万水立，舟子惟搔头。

慷慨触潜抱，行止负隠忧。

志士亦徒苦，俗竖多不侔。

天公酿雪甚，八荒元气浮。

无语坐舟尾，景与年俱遒。

乱眼逐胜去，奔迸少自由。

风烟下江异，髯邉渍霜稠。

余樽侑登临，惜无水际楼。

