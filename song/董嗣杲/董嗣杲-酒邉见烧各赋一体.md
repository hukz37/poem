# 酒邉见烧各赋一体

**作者**: 董嗣杲

## 诗词内容

淮山烧色起，阴剥应期约。

开辟界限定，蠧根不藉镢。

焦枯烬无踪，艳阳春有脚。

爆烈狐兔窜，惊迫魍魉烁。

尖危腾斜焰，汊角迸横焯。

死卉沸沉烟，游云避浮虐。

入夜光尤皎，逮晓焮自若。

蛰虫潜穴散，猛虎奔渊跃。

势欲凌虚霄，倏忽风掠绰。

荧荧断续见，江流飏昭灼。

青黄数宵陨，何在事采𣃁。

逺客诧希遇，俯仰发叹噱。

斗杓指东寅，天公又斵削。

霜气逼衾重，对眠向溪阁。

