# 泊黄家渡

**作者**: 董嗣杲

## 诗词内容

舣舟黄家沙，寻酒聊自慰。

麦田袅露梢，果林饱霜味。

江色射逃屋，灯焰𪹳断纬。

徘徊强展眺，清风袭肠胃。

饮畅人痛快，说醉言不讳。

居人甘淡薄，那复羡荣贵。

但知安麤粝，了不辨泾渭。

年丰村畽乐，排忧岂无谓。

抱衾坐终夕，无事启愤悱。

清晨过邻舍，童孺见我畏。

时艰赋敛重，租外有百费。

徐徐亟开喻，喻极转歔欷。

自来闻打门，如冒鼎镬沸。

我游兴未尽，两眼渺万汇。

邻翁意度真，爱我馈饔饩。

北风吹沙暗，大地雪积未。

我衰易成悲，肉战若刺猬。

何时洗纷争，海宇方吐气。

