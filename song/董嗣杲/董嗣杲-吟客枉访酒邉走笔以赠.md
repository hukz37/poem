# 吟客枉访酒邉走笔以赠

**作者**: 董嗣杲

## 诗词内容

读书无灵时易过，剩得此身寄寒饿。

浮议徒然强雌黄，孤生已拼蚁旋磨。

江湖说诗在处多，字不堪煮诗奈何。

不若将军毡帐醉，儿郎帐里传羌歌。

归寻种秫安愚分，微名微利天所靳。

长沮桀溺隠者欤，耦耕曾答仲由问。

浊世悲欢无歇时，公事不了归痴儿。

胸蟠今古何足恃，得醉且醉莫须疑。

酒边说诗真是赘，说诗断是败人意。

醉入羲昊洪荒前，消取霎时邯郸睡。

岁年寕免驱尘劳，劳不成功亦滔滔。

终须侪入千百众，坐对柏烟穿布袍。

