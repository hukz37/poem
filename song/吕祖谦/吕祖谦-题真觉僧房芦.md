# 题真觉僧房芦

**作者**: 吕祖谦

## 诗词内容

何人夜折苕溪雪，吹落山堂寄清绝。

梦回轩槛非人间，一岸扶疏碎残月。

秋风索索秋意晚，叶外参差明叠𪩘。

颇似江南短棹归，平沙雁落汀洲远。

苍涛遶窗碧玉寒，中有渔父千古闲。

知君胸次五湖阔，波声髣髴游杏坛。

少林之孙韵枮木，避世避人何用逐。

渭川谩复千亩多，江上由来一苇足。

