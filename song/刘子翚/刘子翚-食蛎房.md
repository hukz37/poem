# 食蛎房

**作者**: 刘子翚

## 诗词内容

蛎房生海壖，坚顽宛如石。

其中储可欲，虽固必生隙。

嵌喦各包藏，碨{石亚}相附积。

终逢霹雳手，妙若启扃𫔎。

钻灼谅难堪，曷不吐余沥。

南庖富腥盘，岂惟此称特。

吞航大绝伦，梯脔万夫食。

针鳞九牛毛，小嚼逾千百。

光螺晕紫斑，{节/虫}膏湛金色。

水母脆鸣牙，章举悬疣密。

乌黏力排奡，贴石不可索。

妾鱼戏浮波，媚鲘雌雄匹。

蟹躁辄横骛，鳖缩常畏出。

车螯不服箱，马鲛非骏迹。

江瑶贵一柱，嗟岂栋梁质。

骨柔竞爱{鱼戋}，多鲠{鱼制}乃斥。

蚶虹鲑赤文，肉黑鱼之贼。

鲦鲿𫚢鲤鳗，鳣鲔鳅鲂鲫。

鳙庸而{鱼小}小，琐冗难尽述。

包涵知海量，长养荷天德。

贪生族类繁，失地波涛窄。

网罼人创祸，甘鲜已为厄。

纷然均可口，流品当别白。

微物倘见知，捐躯不足惜。

