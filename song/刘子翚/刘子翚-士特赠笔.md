# 士特赠笔

**作者**: 刘子翚

## 诗词内容

书成痴，传成癖，平生识字真无益。

笔扛鼎，思涌泉，何如蹶张强弩弦。

管城雅贶情虽重，感此囏难拙于用。

君不见翠华南渡江，江路八百里。

胡儿饮马镜湖边，不逢汉兵胡自止。

只今城阙多旌旗，报国拟将雕面儿。

长星吐彗南扫北，转祸为福须乘时。

虎头心事不能已，劝君勿弄毛锥子。

