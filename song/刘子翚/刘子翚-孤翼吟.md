# 孤翼吟

**作者**: 刘子翚

## 诗词内容

哀哀孤飞禽，声鸣何悲酸。

含情若有诉，口讷无由宣。

瞻云忆旧侣，悠悠隔山川。

勿言异类微，聚散同悲懽。

零霜解叠翼，错彩销文翰。

殒身未足辞，失意诚可怜。

群飞尽投林，凌空独翩翩。

岂无栖巢枝，托迹常不安。

啄食朝竞场，流饮暮争源。

鸣弦应机发，薄命当其先。

长翮易奋飞，穷途少周旋。

风云肯借便，一举谁能攀。

