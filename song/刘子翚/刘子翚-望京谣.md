# 望京谣

**作者**: 刘子翚

## 诗词内容

双銮北狩淹归毂，寂寞梁园春草绿。

犹传故老守孤城，官军不到黄河曲。

连云楼橹已灰烬，更倚窗扉防箭镞。

招兵太半出群盗，绣{衤屈}蒙衣屡翻覆。

前宗后社力诛鉏，白刃如霜挂人肉。

州桥灯火夜无光，夹道狐狸昼相逐。

往时汴泗绝行舟，市粜十千尘满斛。

衣冠避胡多在南，胡马却食江南粟。

谋臣武士力俱困，海角飘摇转黄屋。

盘庚五迁方择利，昆阳一战何当卜。

宁闻犬豕乱中华，汉祚承天终必复。

夕烽明处望千门，孤臣祇欲吞声哭。

