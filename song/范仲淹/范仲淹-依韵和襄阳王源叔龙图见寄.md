# 依韵和襄阳王源叔龙图见寄

**作者**: 范仲淹

## 诗词内容

高车赴南岘，敝郊主东道。

风采喜一见，布素情相好。

屈指四十秋，于今岁寒保。

我起为君寿，善颂复善祷。

愿尽杯中物，薄言理可到。

君子贵有终，功名非必早。

朝端卿大夫，所尚贤而老。

世虑久乃周，圣门深已造。

与君誓许国，无忝于祖考。

洁如鳯食竹，乐若鱼在藻。

安得长相亲，时时一绝倒。

不忘平生期，明月满怀抱。

