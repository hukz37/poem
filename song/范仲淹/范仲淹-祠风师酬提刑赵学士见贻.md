# 祠风师酬提刑赵学士见贻

**作者**: 范仲淹

## 诗词内容

先王制礼经，祠为国大事。

孟春祭风师，刺史敢有二。

斋戒升于坛，拜手首至地。

所祈动以时，生物得咸遂。

勿鼓江海涛，害我舟檝利。

昊天六七月，会有雷雨至。

慎无吹散去，坐使百谷悴。

高秋三五夕，明月生天际。

乃可驱云烟，以喜万人意。

愿君入薫弦，上副吾皇志。

阜财复解愠，即为天下赐。

八使重古礼，作诗歌祭义。

诚欲通神明，非徒奖州吏。

贤哉推此心，良以警有位。

