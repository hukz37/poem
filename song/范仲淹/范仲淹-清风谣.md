# 清风谣

**作者**: 范仲淹

## 诗词内容

清风何处来，先此高高台。

兰丛国香起，桂枝天籁迥。

飘飘度清汉，浮云安在哉。

万古郁结心，一旦为君开。

有客慰所思，临风久徘徊。

神若游华胥，身疑立天台。

极渇饮沆瀣，大暑执琼瓌。

旷如携松丘，腾上烟霞游。

熙如揖庄老，语人逍遥道。

朱弦鼓其薫，可以解吾民。

沧浪比其清，可以濯吾缨。

愿此阳春时，勿使飘暴生。

千灵无结愠，万卉不摧荣。

庶几宋玉赋，聊广楚王情。

