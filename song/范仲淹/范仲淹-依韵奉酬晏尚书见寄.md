# 依韵奉酬晏尚书见寄

**作者**: 范仲淹

## 诗词内容

徽音来景亳，盛事耸吴乡。

上象三台照，高文五色章。

纯如登乐府，渊若测天潢。

寒谷春重煦，幽宫草特芳。

感知心似血，思报鬓成霜。

新定惭无惠，姑苏惜未康。

尧汤余水旱，刘白旧风光。

北阙云霓远，南园橘柚荒。

愿闻歌画一，敢议赋长杨。

碌碌嘲须解，循循教弗忘。

迹甘荣路外，情寄圣门傍。

几托为鱼梦，江湖尚渺茫。

