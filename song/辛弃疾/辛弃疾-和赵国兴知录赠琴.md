# 和赵国兴知录赠琴

**作者**: 辛弃疾

## 诗词内容

赵君胸中何瑰奇，白日照耀珊瑚枝。

新诗哦成七字句，孤桐赠我千金资。

人间皓齿蛾眉斧，筝笛纷纷君未许。

自言工作古离骚，十指黄锺挟大吕。

芙蓉清江薜荔塘，灵均一去乘鸾凰。

君试一弹来故乡，荷衣蕙带芳椒堂。

往时嵇阮二三子，能以遗音还正始。

谁令窈窕从户窥，曾闻长卿心好之。

低头儿女调音节，此器岂因渠辈设。

劝君往和薰风弦，明光珮玉声璆然。

此时高山与流水，应有锺期知妙旨。

只今欲解无弦嘲，听取长松万壑风萧骚。

