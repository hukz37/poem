# 双椿堂牡丹盛开彦绅节推弟置酒集客子温不在席中以诗乞花归赏因次其韵

**作者**: 张扩

## 诗词内容

春风不悮东君委，杏苑桃蹊满行李。

春风好处总未忙，姚花初黄魏花紫。

洛阳园中枝梗肥，欹压帽檐如覆卮。

南迁终觉典刑在，不数侍女夸时宜。

诗中了了惜花意，苦觅繁枝定谁寄。

何如秉烛坐花傍，照到夜分从堕泪。

