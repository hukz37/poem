# 送邵公济校书守果州分韵得歌字

**作者**: 张扩

## 诗词内容

人物妙伊洛，衣冠肩上摩。

君门世所高，家学承丘轲。

斯文晚付君，自信保不磨。

平生眼中书，五车未为多。

一字不借力，虚名空作魔。

我数奉谈麈，老顽君弗诃。

持酒欲挽君，酒尽如君何。

百丈溯巴峡，修途接岷峨。

新句探古锦，好风散沉疴。

先君果山政，惠爱如春和。

向来窥一斑，再至鬓已皤。

会寻竹马盟，为续襦袴歌。

