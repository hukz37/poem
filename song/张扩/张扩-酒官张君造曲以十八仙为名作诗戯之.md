# 酒官张君造曲以十八仙为名作诗戯之

**作者**: 张扩

## 诗词内容

旧闻饮中有八仙，日多铛杓相周旋。

今之十八岂其裔，何为复效枕麹眠。

痴人但作从事呼，妄起清浊分圣贤。

那知风味古无有，名字真从天上传。

留侯旧与赤松游，余韵到今千百年。

看君风骨颇似祖，日酌九酝追天全。

我嗟谱系漫难考，流落恐缘濡髪颠。

穷愁政在禁酒国，未免口角生馋涎。

出门欲作一斗计，谁乞三百青铜钱。

