# 谢人送炭

**作者**: 张扩

## 诗词内容

灶烟荼毗霜后林，短椽脱烟乌不黔。

樵童岂惜龟两手，入市论价轻千金。

向来几作沟中断，漫灭青黄谁过眼。

焉知负荷𬬻锤功，煨烬犹堪借余暖。

夜阑吼空风力豪，平明雪山平屋高。

生柴带叶冷不焰，毁车充薪车脚劳。

故人十缚起衰朽，生遣寒灰拨红兽。

解衣挟纩不足云，那复区区论炙手。

