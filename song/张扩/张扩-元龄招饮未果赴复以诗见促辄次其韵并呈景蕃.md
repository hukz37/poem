# 元龄招饮未果赴复以诗见促辄次其韵并呈景蕃

**作者**: 张扩

## 诗词内容

主人剧风味，玉壶涵春冰。

恶客费招呼，诗来委弓旌。

两季复可人，名应处士星。

请从狗窦窥，敢辱蒲轮迎。

我昨占食指，似当尝鼋羮。

平日口腹累，老穷尚蝇营。

百花晓无迹，良辰况难并。

虎头政病酒，渇肺怜江清。

未知几百盏，浇肠诃靁鸣。

归时戒被肘，会见金盆倾。

