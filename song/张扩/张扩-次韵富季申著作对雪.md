# 次韵富季申著作对雪

**作者**: 张扩

## 诗词内容

瓮中冻蚁欲浮白，主人醉呼嗔恶客。

到床不省雪作魔，半夜扶头惊晓色。

因风初爱横斜好，侵户更怜飘洒密。

为梅洗妆却铅粉，与竹护萌封茧栗。

瀛州有士漫为郎，要看诸郎上槐棘。

不妨病骨倚故絮，且忍饥肠待新麦。

君今笔阵独横扫，冷屋无人夜鸣镝。

快雪快晴吾弗忧，君诗自有回天力。

