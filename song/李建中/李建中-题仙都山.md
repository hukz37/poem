# 题仙都山

**作者**: 李建中

## 诗词内容

岩岩仙都山，肃肃黄帝宫。

巨石临广泽，千仞凌高穹。

肇当融结初，全得造化功。

深可蟠厚壤，峭疑接冥鸿。

云𫐌去路存，丹鼎遗迹空。

抽润草心碧，敷香莲叶红。

升龙扳矫矫，飞凤鸣噰噰。

而我集仙署，尝比瀛洲雄。

星移婺女间，凤驾析木东。

到觉毛骨爽，坐如羽翼冲。

万事皆氛埃，一气归鸿蒙。

遐哉上圣道，貌与元化同。

金简奠至诚，玉书铭代工。

功成解冠剑，栖息期此中。

