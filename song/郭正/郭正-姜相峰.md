# 姜相峰

**作者**: 郭正

## 诗词内容

青山为主身为客，主人借客青山宅。

白云自在千里飞，长松不换三冬碧。

藤枯谁与写作龙，龟老何年化为石。

落花流水发源深，鸣雁过江悲晚色。

家无妻子心无累，顶冒寒霜踵藏息。

月明舞影聊尽欢，一点尘寰不留迹。

傥来轩冕真可嗟，朝为公卿暮逋谪。

屈原贾谊尔为谁，问君何似青山客。

