# 题清芬阁二首  其一

**作者**: 李洸

## 诗词内容

诗亡向千载，礼义谁维持。

唐人得名者，沈宋称绮词。

卓哉先生才，邈视数子卑。

抗怀信高洁，出事皆清奇。

不矜险绝句，意远窥无涯。

春归鉴湖绿，水落严子矶。

往来寄渔钓，遁世心独知。

松月绕云山，尽入骚人思。

白雪雅调高，俗耳听不宜。

群儿谩嘲毁，百岁名愈驰。

裔孙有清风，宛若先生诗。

搔头试一吟，古意犹能追。

