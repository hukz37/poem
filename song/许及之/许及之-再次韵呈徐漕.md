# 再次韵呈徐漕

**作者**: 许及之

## 诗词内容

留台心与天等慈，违春觅雪回象滋。

计台心与留台似，贺版趣遣琼瑰辞。

白战场前受降北，笔补造化戈却日。

郢中之曲信寡和，鼓宫宫动能者职。

我欲十驾期相从，今见老子其犹龙。

径须乞公玉蕊珮，去上绝顶瑶台宫。

下视尘寰一何有，天地交光落吾酒。

酌公云梦公莫辞，能费公吟几叉手。

