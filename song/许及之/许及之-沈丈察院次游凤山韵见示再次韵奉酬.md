# 沈丈察院次游凤山韵见示再次韵奉酬

**作者**: 许及之

## 诗词内容

短思如枯枿，不忘雨露滋。

一朝得甘霔，牙蘗纷差差。

向来圯上编，敢孤老人期。

至今巾箧中，常觉律吕随。

风骨自难蜕，寸心恐终违。

苦语迫应酬，如醉多倾欹。

拟求风斤斲，庶使胶柱移。

遗以五色篇，服之欲生翚。

东隅纵已失，南车足占迷。

堂堂豸冠老，伟论堪扶危。

不妨似妩媚，正尔烦逶迤。

余事出长技，传玩争矜持。

高吟有催和，好雨诚知时。

疲驽惧难驾，渴骥思脱羁。

行当遂远放，雁伴聊同栖。

