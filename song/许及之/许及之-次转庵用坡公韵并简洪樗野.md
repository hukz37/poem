# 次转庵用坡公韵并简洪樗野

**作者**: 许及之

## 诗词内容

短日驱驰驹一罅，百刻六旬分卜夜。

残年余力秉烛吟，所冀二中并四下。

敢多奇疾希卢扁，祇是寒温随补泻。

转庵着眼从昔高，伯仲古人相匹亚。

细哦纤巧天许觑，硬语崚嶒神所借。

窠臼已脱卑晋宋，真淳更拟出陶谢。

近惊樗野轻千里，远自鄱阳逾百舍。

举似诗家说中蜜，更引禅宗谈倒蔗。

老父病后已云怯，余子听诗应转怕。

那令勉继坡公韵，预恐难逃灌夫骂。

