# 送赵倅秩满东归分韵得念字

**作者**: 许及之

## 诗词内容

官闲颇成赘，习懒积怀歉。

古井无复波，寒灰岂能焰。

苟且信自惭，奔竞亦良厌。

学道无新功，但觉益友欠。

夫君珪璋姿，表里绝瑕玷。

瓦砾诚可羞，温润得渐染。

向来三语称，吾里怀窥觇。

名谈造根柢，高文在铅椠。

转首十五年，天庭久宜掞。

胡然慰穷愁，相逢古天堑。

治中员外置，缩手靳韝{韦詹}。

从容国医旁，出语即中砭。

邂逅秩云满，萧条理琴剑。

炯炯幽者兰，林深守孤艳。

宁受萧艾欺，忍使薋菉僣。

谁欤功名涂，由己拯昏垫。

小草非远志，臭味真有忝。

羞杀东方生，饥死更求赡。

因君动行李，令我起归念。

西山有石田，努力事耕敛。

