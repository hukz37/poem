# 德友惠竹栽甚富而又得佳篇既种复喜雨次韵谢之

**作者**: 许及之

## 诗词内容

嗜酒爱风竹，种竹涓日醉。

小园窘边幅，杂芳纷位置。

此君何可无，野卉辟之易。

亩许得滋旷，千个栽不翅。

故人虽借居，爱竹有幽致。

肯割锺山青，分植容成地。

移来天亦喜，凉生雨兼值。

既免躬抱瓮，何惜亲阅视。

飒爽已可人，能同听秋思。

