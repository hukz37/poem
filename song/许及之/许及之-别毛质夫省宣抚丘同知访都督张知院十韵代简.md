# 别毛质夫省宣抚丘同知访都督张知院十韵代简

**作者**: 许及之

## 诗词内容

交契三生在，违离百念休。

杜门烦枉驾，力疾喜登楼。

击节听高论，持杯散暮愁。

诸公争屈致，故里可淹留。

科第休云晚，行藏却自由。

安边须远略，造膝待前筹。

雨泊中川屿，风帆古括州。

知津君已熟，惜别我何忧。

京口留青眼，澄江正白头。

或纾知己问，已负杀身酬。

