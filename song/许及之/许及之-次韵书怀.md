# 次韵书怀

**作者**: 许及之

## 诗词内容

世味真嚼蜡，闲趣觉隽永。

闭门读旧书，拓牖豁微冏。

窥道忘一斑，反身得三省。

佳人不可招，妙处谁与领。

未刖聊晨门，已献那泣郢。

向来真左计，只合事幽屏。

感君汪洋陂，洗我荣辱境。

逢原得新功，余润及古井。

笔端有辘轳，句法见驰骋。

梅花动乡思，霜风吹鬓影。

言归日在念，未策心已警。

咫尺看白云，祇隔冯公岭。

