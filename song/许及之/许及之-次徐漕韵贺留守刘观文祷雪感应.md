# 次徐漕韵贺留守刘观文祷雪感应

**作者**: 许及之

## 诗词内容

雪霜之忍有至慈，一片到地五谷滋。

所以腊中重三白，史讥失时书直辞。

我公卧护北门北，百姓爱公如爱日。

及冬祷雪乃爱民，若有鬼神宜率职。

要晴要雨天必从，玉山何独閟烛龙。

一夜风师擘冰絮，坐使东国成雪宫。

晓起清愁无复有，如在春风饮醇酒。

欲歌零雨劳公归，正尔补天须妙手。

