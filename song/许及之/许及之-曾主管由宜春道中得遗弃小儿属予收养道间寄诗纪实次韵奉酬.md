# 曾主管由宜春道中得遗弃小儿属予收养道间寄诗纪实次韵奉酬

**作者**: 许及之

## 诗词内容

日月被八极，覆盆自无明。

阳春妪万物，孤翰有悲鸣。

所以圣明治，要烛幽隠情。

一旱出料外，谁与填饥坑。

豪家亦何心，闭籴门忍横。

指囷宽嗸嗸，凛若临大兵。

雨余百忧洗，痛定犹忡怔。

今代子曾子，赞画外台清。

高轩昨过我，绝尘不容瞠。

归途出城闉，岸许闻啼婴。

下车非内交，一念千金轻。

摩挲脱九死，感慨恩更生。

抱持涉数舍，见我托此{姰/子}。

再拜敢有渝，鞠养专厢荣。

嗟予何为者，世故亦饱更。

识君千万间，胸次久已成。

所饥非一儿，公乎勉功名。

