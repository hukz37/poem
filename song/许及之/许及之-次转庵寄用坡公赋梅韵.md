# 次转庵寄用坡公赋梅韵

**作者**: 许及之

## 诗词内容

一夜酸风惊拉槁，雪压茅檐欹欲倒。

孰知寒谷自能春，鬭坼琼枝故相恼。

两年旧隠住容成，耐冷冲寒起常早。

透窗疏影眠未佳，拥被孤吟诗易好。

别来问讯迥相忘，养就苔文从不埽。

诗人云远岁云暮，自插一枝怜鬓老。

孤山在望不可到，惆怅余香委芳草。

谁邀配食水仙人，长笛横吹倚苍昊。

