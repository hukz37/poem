# 喜雨次韵翁常之苦热吟

**作者**: 许及之

## 诗词内容

羲和不弭驭，炎帝方秉机。

孰不爱赵衰，谁肯触武威。

岂知铄金石，乃得齐璿玑。

鹿角甫云解，葵箑无停挥。

万宝成南讹，一枕安北扉。

殿合施余薰，茅茨溥增辉。

鼎鼎百年内，咄咄七十稀。

临流抒我怀，新浴振我衣。

雷雨急生凉，天恩觉沦肌。

诗来取静胜，句到不吾欺。

盛服思客位，重铠念边陲。

当暑如怀秋，秋至勿兴悲。

