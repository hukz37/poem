# 采桑行

**作者**: 李龏

## 诗词内容

采桑东陌头，日出红光流。

采桑南陌头，和风满桑钩。

采桑西陌头，日落乌飕飕。

采桑北陌头，明月照歌楼。

携篮敢惮远，手胝足成趼。

蚕饥恐归迟，一日三四返。

昨朝蚕三眠，灯前微合眼。

梦中见征夫，短衣供筑版。

庭树啼霜鸦，梦回自天涯。

小姑报蚕起，蓬鬓忙梳爬。

相望万余里，那敢兴怨嗟。

出门还采叶，细雨湿桐花。

