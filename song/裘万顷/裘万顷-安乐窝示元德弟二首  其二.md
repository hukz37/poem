# 安乐窝示元德弟二首  其二

**作者**: 裘万顷

## 诗词内容

清泉出石窦，白云卧山窝。

淋淫乍开霁，原野欢声多。

吾庐近西峰，其下林婆娑。

解衣坐磐石，持竿钓清波。

主人忘机心，鸥鸟亦无他。

东鲁与南郭，泰山等峩峩。

周子何人哉，自许不啻过。

一朝离草堂，山英遂横戈。

折辕不得还，如此俗驾何。

仰视前修翁，铅刀比太阿。

予弟山林人，心平气自和。

懽然乐箪瓢，笑彼荤膻罗。

好书不厌观，佳句时一哦。

烦赓紫芝曲，为我醉时歌。

