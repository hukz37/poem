# 久雨喜晴检阅计院纪以舂容之篇敬用韵为谢

**作者**: 吴潜

## 诗词内容

乐天何爱咏，尧夫非好吟。

愧乏康济术，粗怀饥溺心。

弥旬雨翻屋，耄倪泣苍{昏页}。

微臣职刍牧，痒痛入肌深。

行若负刺芒，坐如隠毡针。

再拜告神明，寸心秉坚金。

蠲租还已债，议狱并弛刑。

但求讲实政，何暇竞虚名。

天威咫尺临，昏翳忽开明。

宿苗既丰硕，穉秧靡飘淫。

阿香亦效灵，排阴吐洪音。

推出太阳辉，天外旋收声。

老守宽近忧，浊醪呼客斟。

客有劝翁归，前身岂傅霖。

