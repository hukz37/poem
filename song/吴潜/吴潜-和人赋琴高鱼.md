# 和人赋琴高鱼

**作者**: 吴潜

## 诗词内容

仙人药苗化为鱼，身虽纤细味丰腴。

土人涉溪如采荇，以布为网犹恐疏。

不比吴王耽嗜鲙，松江千古留腥滓。

好似春茶枪与旗，俯视银条不足数。

人生所乐在家乡，何必定食河之鲂。

琴高仙游不可蹑，自向昆仑朝玉皇。

玉皇一笑倚天末，乞与五湖任囊括。

扁舟烟雨归去来，卧听鱼槎声濊濊。

