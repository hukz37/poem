# 谢惠计院分饷新茶

**作者**: 吴潜

## 诗词内容

乾坤正气清且劲，长挟春风作襟韵。

不惟散满诗人脾，还入灵根茁苕颖。

顾山仙人昙滞家，带春搜摘黄金芽。

𢭏碎云英琢苍璧，旋泻玉瓷浮白花。

半瓯和露沾喉吻，甘润遶肌香贯顶。

孔光贤处不脂韦，长孺直时无苦梗。

平生腐儒汤餠肠，不堪八餠分头纲。

多君乡味裹将送，谓我诗情应得尝。

分无蛾眉捧玉椀，亦乏撑肠五千卷。

活火新泉点啜来，俨若少阳人觌面。

饮散登台嗅老香，却忆家山菊径荒。

明朝便作玉川子，两腋乘风归故乡。

