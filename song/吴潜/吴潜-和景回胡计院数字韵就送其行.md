# 和景回胡计院数字韵就送其行

**作者**: 吴潜

## 诗词内容

与君托乡闾，东野连西墅。

谁知俯仰闲，各各岁年暮。

当时同队鱼，十已九捐故。

君抱珪璧姿，方获展寸步。

梁栋须群材，榱桷共支拄。

生从匠石园，一一居王所。

何必效鸥凫，江湖任来去。

但须饱读易，细玩奇耦数。

问之何将迎，终然抱璞素。

砥柱三门津，波澜自流注。

