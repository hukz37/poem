# 和同社饯梅

**作者**: 赵必{王象}

## 诗词内容

花开春意动，花谢春意静。

逋仙余诗魂，梦断孤山境。

飘零万斛香，冷落一枝影。

玉笛声声愁，月浸阑干冷。

吟翁饯梅行，诗句真隽永。

持螯醉酒船，呼童涤茶皿。

欲调宰相羹，且归状元岭。

离骚不知音，激楚鄙鄢郢。

惟有广平翁，心肠铁石劲。

无花实更奇，此意要人领。

桃李儿女曹，眼底纷蛙井。

酒醒动微吟，心下快活省。

