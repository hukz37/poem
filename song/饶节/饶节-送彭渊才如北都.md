# 送彭渊才如北都

**作者**: 饶节

## 诗词内容

我学如水马，尽日忙不进。

结交有神奇，所得尽豪俊。

十年困三舍，万事到两鬓。

风流半零落，吾道或拘窘。

彭侯南方来，超妙有远韵。

落落涧壑姿，倒屣解吾愠。

胸中几年读，正朔谨尧舜。

盘盂百家伎，钩致得幽蕴。

夜半一商略，气与山岳峻。

方洋及卫霍，似是老行阵。

峥嵘济时术，百未一见信。

自言穷达机，默与寒暑运。

功名盖偶然，未暇以身殉。

伟哉君子勇，一语破幽愤。

何时灯火底，怀抱为吾尽。

