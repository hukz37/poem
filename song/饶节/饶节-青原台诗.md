# 青原台诗

**作者**: 饶节

## 诗词内容

五马胸中足丘壑，驻车决遣有余乐。

似言新广青原台，不减滕王旧江阁。

滕王阁下当年路，静中怀抱时来去。

闻说青原比像间，表里江山便知处。

使车时此携佳宾，与人同乐不同群。

倚栏自得新诗句，矫首长怀古道人。

青原亲见曹溪祖，渠有儿孙住山斧。

问公何处见青原，杳杳飞鸿掠云去。

