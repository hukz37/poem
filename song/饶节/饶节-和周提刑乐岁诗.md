# 和周提刑乐岁诗

**作者**: 饶节

## 诗词内容

老农终岁忙，濯足不及骭。

岂无相劳苦，穑事苦萦绊。

迩来邻酒熟，隔户闻呼唤。

客至便为约，此饮期达旦。

乃翁起行酌，瓦缶恣弥漫。

一引未置之，捋肘发屡叹。

尝记秋来雨，似称春余旱。

旱忧牟麦焦，雨惧禾黍烂。

而今雨旱解，万事皆毕干。

傥非值时和，未易了炊爨。

似闻使者贤，云似周十乱。

语竟复满引，抵掌笑秦汉。

