# 龙沙词五叠赠清逸先生

**作者**: 谢逸

## 诗词内容

雁云蜚兮鲤沉，高者可弋兮下可罾。

龙沙之上足以忘机兮，于以观鱼鸟之情。

修眉浮空兮，鉴寒濑之澄凝，茹紫芝兮濯缨。

逍遥乎龙沙之上兮，可乐者山水之情。

草芊芊兮垂柳阴阴，黄落兮霜寒露零。

龙沙之上足以忘怀兮，于以观草木之情。

秋风兮月明，吹我衣裳兮照吾曲肱。

逍遥乎龙沙之上兮，可乐者风月之情。

百夫逐鹿兮，失得之营心。

有鹿兮虽竭蹷其何悲。

向知鹿不吾得兮，曾不如其已。

不吾得则已兮，又何有于龙沙之君子也。

