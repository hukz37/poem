# 代送柳权郡

**作者**: 谢逸

## 诗词内容

河东夫子文中虎，笔端挥洒如飞雨。

余波覃及百世孙，翰墨风流照今古。

文章清丽有典则，胸怀恢廓无城府。

拥麾山郡民气和，万顷黄云富禾黍。

公余雅会罗嘉宾，高论峥嵘挥玉麈。

皂盖双旌别汝江，去作他邦民父母。

伫看祖席列岐亭，梅影横斜媚村坞。

定知玉诏下丹墀，宰府要公调鼎俎。

