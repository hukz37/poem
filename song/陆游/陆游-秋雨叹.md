# 秋雨叹

**作者**: 陆游

## 诗词内容

点点滴滴雨到明，凄凄恻恻梦不成。

窗间残灯暗欲灭，匣中孤剑铿有声。

少年读书忽头白，一字不试空虚名。

公车自荐心实耻，新丰独饮人所惊。

太行千仞插云立，黄流万里从天倾。

遗民久愤世多故，孱冦何足烦长缨。

霜风初高鹰隼击，天河下洗烟尘清。

投笔急装须快士，令人绝忆独孤生。

