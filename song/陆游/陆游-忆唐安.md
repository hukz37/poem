# 忆唐安

**作者**: 陆游

## 诗词内容

南郑戍还初过蜀，朝衫与鬓犹争绿。

逢春饮酒似长鲸，醉里千篇风雨速。

唐安池馆夜宴频，潋潋玉船揺画烛。

红索琵琶金缕花，百六十弦弹法曲。

曲终却看舞霓裳，袅袅宫腰细如束。

明朝解酲不用酒，起寻百亩东湖竹。

归吴寂寞时自笑，纵有诗情谁省录。

今年二顷似可谋，去𣃁云根结茅屋。

