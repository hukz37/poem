# 游汉州西湖

**作者**: 陆游

## 诗词内容

房公一跌樷众毁，八年汉州为刺史。

遶城凿湖一百顷，岛屿曲折三四里。

小庵静院穿竹入，危榭飞楼压城起。

空蒙烟雨媚松楠，颠倒风霜老葮苇。

日月苦长身苦闲，万事不理看湖水。

向来爱琴虽一癖，观过自足知夫子。

画船载酒凌湖光，想公乐饮千万场。

叹息风流今未泯，两川名酝避鹅黄。

