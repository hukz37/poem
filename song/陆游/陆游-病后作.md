# 病后作

**作者**: 陆游

## 诗词内容

骨相坐一寒，仕宦经百谪。

晚入文昌省，又坐烦言啧。

诏书复收召，付以大典册。

期年甫奏篇，皇恐亟自劾。

归来稽山下，三食新获麦。

草屦布裙襦，徒步老阡陌。

今年疾屡作，恍若将归客。

道士言犯土，拜章安舍宅。

巫言神去干，翦纸招魂魄。

把臂忽自悟，此岂屋漏脉。

尽去囊中药，默观鼻端白。

正气徐自还，鬼子何足磔。

