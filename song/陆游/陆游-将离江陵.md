# 将离江陵

**作者**: 陆游

## 诗词内容

暮暮过渡头，旦旦走堤上。

舟人与关吏，见熟识颜状。

痴顽久不去，常恐遭诮让。

昨日倒樯竿，今日聮百丈。

买薪备雨雪，储米满瓶盎。

明当遂去此，障袂先侧望。

即今孟冬月，波涛幸非壮。

潦收出奇石，雾卷见叠嶂。

地崄多崎岖，峡束少平旷。

从来乐山水，临老愈跌宕。

皇天怜其狂，择地令自放。

山花白似雪，江水绿于酿。

竹枝本楚些，妙句寄凄怆。

何当出清诗，千古续遗唱。

