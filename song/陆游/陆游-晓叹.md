# 晓叹

**作者**: 陆游

## 诗词内容

一鸦飞鸣窗已白，推枕欲起先叹息。

翠华东巡五十年，赤县神州满戎狄。

主忧臣辱古所云，世间有粟吾得食。

少年论兵实狂妄，谏官劾奏当窜殛。

不为孤囚死岭海，君恩如天岂终极。

容身有禄愧满颜，灭贼无期泪横臆。

未闻含桃荐宗庙，至今铜𫘞没荆棘。

幽并从古多烈士，悒悒可令长失职。

王师入秦驻一月，传檄足定河南北。

安得扬鞭出散关，下令一变旌旗色。

