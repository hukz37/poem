# 丈人观

**作者**: 陆游

## 诗词内容

黄金篆书扁朱门，夹道巨竹屯苍云。

崖岭划若天地分，千柱耽耽压其垠。

缨冠肃谒丈人君，广殿空庭吹宝熏。

摩挲画墙手为皲，异哉山巙与土𫅗。

物怪𫜰𫜰冠丘坟，仙人佩玉杂帨帉。

手整貂冠最不群，欲去不忍恨日曛。

道翁采药昼夜勤，松根茯苓获兼斤。

人芝植立彊骨觔，狗杞群吠声狺狺。

山炉小甑吹幽芬，朱颜不饮常自醺。

我亦宿诵五千文，一念之差堕世纷。

逝将从翁走如麋，隐书秘诀何由闻。

