# 估客乐

**作者**: 陆游

## 诗词内容

长江浩浩蛟龙渊，浪花正白蹴半天。

轲峨大艑望如豆，骇视未定已至前。

帆席云垂大堤外，缆索雷响高城边。

牛车辚辚载宝货，磊落照市人争传。

倡楼呼卢掷百万，旗亭买酒价十千。

公卿姓氏不曾问，安知孰秉中书权。

儒生辛苦望一饱，趦趄光范祈哀怜。

齿揺发脱竟莫顾，诗书满腹身萧然。

自看赋命如纸薄，始知估客人间乐。

