# 秋风曲

**作者**: 陆游

## 诗词内容

秋风吹雨鸣窗纸，壮士不眠推枕起。

床头金尽酒尊空，枥马相看涙如洗。

鸿门霸上百万师，安西北庭九千里。

帐前画角声入云，陇上铁衣光照水。

横飞渡辽健如鹘，谈笑不劳投马棰。

堂堂羽檄从天下，夜半斫营孱可鄙。

拾萤读书定何益，投笔取封当努力。

百斤长刀两石弓，饱将两耳听秋风。

