# 闻虏酋遁归漠北

**作者**: 陆游

## 诗词内容

幽州遗民款塞来，来者扶老携其孩。

共言单于远逃遁，一夕荆棘生燕台。

天威在上贼胆破，捧头鼠窜吁可哀。

妄期旧穴得孳育，不知天网方恢恢。

老上龙庭岂不远，汉兵一炬成飞灰。

陛下中兴天所命，筑坛授钺皆雄才。

煌煌九霄掲日月，浩浩万里行风雷。

虢山多兽可游猎，汝不请命何归哉。

