# 夜泛西湖示桑甥世昌

**作者**: 陆游

## 诗词内容

嗟我客上都，忽已见暮春。

骑马出暗门，眯眼吹红尘。

西湖商贾区，山僧多市人。

谁令污泉石，只合加冠巾。

黄冠更可憎，状与屠沽邻。

齁齁酒肉气，吾辈何由亲。

少须一哄散，境寂鸥自驯。

举手邀素月，移舟采青蘋。

锺从南山来，殷殷浮烟津。

鹤发隐者欤，长乐收钓𦈏。

畏冷不竟夕，恨此老病身。

明发复扰扰，吾诗其绝麟。

