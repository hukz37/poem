# 木瓜铺短歌

**作者**: 陆游

## 诗词内容

鼓楼坡前木瓜铺，岁晚悲辛利州路。

当车礧礧石如屋，百里夷途无十步。

溪桥缺断水啮沙，崖腹崩頺风拔树。

虎狼妥尾择肉食，狐狸竖毛啼日莫。

冢丘短草声窸窣，往往精灵与人遇。

我生胡为忽在此，正坐一饥忘百虑。

五更出门寒裂面，半夜燎衣泥满袴。

妻孥八月离夔州，寄书未到今何处。

余年有几百忧集，日夜朱颜不如故。

即今台省盛诸贤，细思寜是儒冠误。

