# 夜宿阳山矶将晓大雨北风甚劲俄顷行三百余里遂抵雁翅浦

**作者**: 陆游

## 诗词内容

五更颠风吹急雨，倒海翻江洗残暑。

白浪如山泼入船，家人惊怖篙师舞。

此行十日苦滞留，我亦芦樷厌鸣𫇛。

书生快意轻性命，十丈蒲帆百夫举。

星驰电骛三百里，坡陇聮翩杂平楚。

船头风浪声愈厉，助以长笛挝鼍鼓。

岂惟澎湃震山岳，直恐澒洞连后土。

起看草木尽南靡，水鸟号鸣集洲渚。

稽首龙公谢风伯，区区未祷烦神许。

应知老去负壮心，戏遣穷途出豪语。

