# 对酒叹

**作者**: 陆游

## 诗词内容

镜虽明不能使丑者妍，酒虽美不能使悲者乐。

男子之生桑弧蓬矢射四方，古人所怀何磊落。

我欲北临黄河观禹功，干戈不息尘漠漠。

又欲南适苍梧吊虞舜，九疑难寻眇聨络。

惟有一片心，可受生死托。

千金轻掷重意气，百舍孤征赴然诺。

或携短剑隠红尘，亦入名山烧大药。

儿女何足顾，岁月不贷人。

黑貂十年弊，白发一朝新。

半酣耿耿不自得，清啸长歌裂金石。

曲终四座惨悲风，人人掩泪无人色。

