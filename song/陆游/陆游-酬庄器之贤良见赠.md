# 酬庄器之贤良见赠

**作者**: 陆游

## 诗词内容

先朝六科亲策士，事业功名何壮伟。

元祐复科财数年，所得四三俄复止。

中兴思贤形梦想，屡诏自是朝廷美。

纨袴小儿坏人事，赐帛西归困嘲诋。

诸公相视叹才难，一士卧云谁挽起。

跨驴过我时共语，晁董千年元不死。

高谈亹亹有脉络，横得虚名吾可耻。

乌巾白纻塞路衢，砥柱颓波望吾子。

