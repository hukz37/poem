# 寄卭州宋道人

**作者**: 陆游

## 诗词内容

鸭翎铺前遇秋雨，独与宋生栖逆旅。

坐门戃恍见老仙，剧谈气欲凌天宇。

袖中出剑秋水流，血点斑斑新报仇。

我醉高歌宋生舞，洗尽人间千古愁。

老仙约我游太华，是夕当醉莲峰下。

语终冉冉已云霄，万里秋风吹鹤驾。

我今伶俜践衰境，不如宋生弃家猛。

西望临卭一慨然，青松偃尽丹炉冷。

