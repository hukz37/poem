# 闻孙岩老挂冠叹仰之余辄赋长句

**作者**: 陆游

## 诗词内容

圣贤在世龙行天，出处何至为物牵。

后人竞作驹伏辕，未死奄奄如九泉。

郫孙公者山泽仙，巉岩玉骨寒入肩。

哦诗调苦乱嘒蝉，燥墨瘦字丑不妍。

诸公好之挽使前，六丁力尽山嶷然。

奏书告老不待年，脱手径上岷山巅。

吾侪一官自纠纒，俛首鞭棰不自怜。

强欲作诗诵公贤，事伟辞卑难并传。

