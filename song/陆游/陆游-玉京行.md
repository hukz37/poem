# 玉京行

**作者**: 陆游

## 诗词内容

玉京清都奉紫皇，赤明开皇劫茫茫。

有路坦如驰康庄，惜哉背之趋死乡。

绛陵朱儿朝吐光，森然箭镞攅玉床。

洁斋山栖祓不祥，朝餐夕食芝术香。

缥囊蘂笈出秘方，日精月华炼阴阳。

炉开沐浴时日良，清夜玉杵闻琳房。

服之刀圭换肝肠，三十六帝参翺翔。

下视一笑争夺场，累累枯冢压北邙。

