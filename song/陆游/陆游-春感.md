# 春感

**作者**: 陆游

## 诗词内容

少时狂走西复东，银鞍骏马驰如风。

眼看春去不复惜，只道岁月来无穷。

初逰汉中亦未觉，一饮尚可倾千锺。

义鱼狼藉漾水浊，猎虎蹴蹋南山空。

射堋命中万人看，球门对植双旗红。

华堂却来弄笔砚，新诗醉草夸坐中。

剑关南山才几日，壮气摧缩成衰翁。

雪霜萧飒已满鬓，蛟龙郁屈空蟠胸。

邻园杏花忽烂漫，推枕彊起随逰蜂。

遶看百匝几叹息，吹红洗绿行匆匆。

莫年逢春尚有几，常恐春去寻无踪。

青钱三百幸可办，且判烂醉酤郫筒。

