# 九月十六日夜梦驻军河外遣使招降诸城觉而有作

**作者**: 陆游

## 诗词内容

杀气昏昏横塞上，东并黄河开玉帐。

昼飞羽檄下列城，夜脱貂裘抚降将。

将军枥上汗血马，猛士腰间虎文韔。

阶前白刅明如霜，门外长戟森相向。

朔风卷地吹急雪，转盼玉花深一丈。

谁言铁衣冷彻骨，感义怀恩如挟纩。

河外诸城一洗空，太行北岳元无恙。

更呼斗酒作长歌，要遣天山健儿唱。

