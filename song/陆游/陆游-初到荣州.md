# 初到荣州

**作者**: 陆游

## 诗词内容

乱山缺处城楼呀，双旗萧萧晚吹笳。

烟深绿桂临绝壑，霜落残瀬鸣寒沙。

废台已无隐士啸，遗宅上有高人家。

铃斋下榻约僧话，松阴枕石放吏衙。

杯羹最珍慈竹笋，缾水自养山姜花。

地炉堆兽炽石炭，瓦鼎号蚓煎秋茶。

少年远逰无百里，一饥能使行天涯。

岂惟惯见蓬婆雪，直恐遂泛星河槎。

故巢肻作儿女恋，异境会向乡闾夸。

一杯径醉帻自坠，灯下发影看𩭹髿。

