# 初春出逰

**作者**: 陆游

## 诗词内容

春风初来满刀州，江水照人如泼油。

犊车芳草南陌头，家家倾赀事遨逰。

万里桥西系黄骝，为君一登散花楼。

半年长斋废觥筹，兴来忽典千金裘。

小桃婀娜弄芳柔，红兰茁芽满春洲。

垆邉女儿不解愁，鬭草才罢还藏钩。

可怜世人自拘囚，盎中乾坤舞蜉蝣。

百年苦短去日遒，问君安用万户侯。

