# 大雨

**作者**: 陆游

## 诗词内容

今年景气佳，有祷神必答。

时时虽闵雨，顾盼即霑洽。

绵地千里间，四月秧尽插。

季夏雨三日，凄爽欲忘箑。

潴水如塞河，决水如放闸。

几席乱蛙黾，庭除泳鹅鸭。

舍边鱼受钓，户外鸥可狎。

飞萤最得意，终夕自开阖。

萧萧菰蒲声，恍若船入夹。

嗟予亦耐事，坚坐书满榻。

悬知{禾罢}{禾亚}收，已足供伏腊。

会约张志和，清风泛苕霅。

