# 开元寺小阁十四韵

**作者**: 陆游

## 诗词内容

渊源两名衲，筑阁扪星辰。

近山卧蜿蜒，远山高嶙峋。

朝看雨空蒙，暮揖云轮囷。

赋诗有宿诺，下语终未亲。

万法不孤起，请君作其因。

高挂四靣窗，净扫一榻尘。

室中绝人声，门前谢车轮。

容我睡半日，两忘主与賔。

缓烧海南沉，细碾建谿春。

是间傥有句，可与屈宋邻。

诗如奋蛰龙，夭矫不受驯。

使可造次得，何异池中鳞。

世有扰龙手，愧我非其人。

诗不已就乎，着眼勿逡巡。

