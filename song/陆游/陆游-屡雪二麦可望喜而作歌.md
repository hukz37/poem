# 屡雪二麦可望喜而作歌

**作者**: 陆游

## 诗词内容

苦寒勿怨天雨雪，雪来遗我明年麦。

三月翠浪舞东风，四月黄云暗南陌。

坐看比屋腾欢声，已觉有司寛吏责。

腰镰丁壮倾闾里，拾穗儿童动千百。

玉尘出{石靡}飞屋梁，银丝入釜须寛汤。

寒醅发剂炊饼裂，新麻压油寒具香。

大妇下机废晨织，小姑佐庖忘晚妆。

老翁饱食笑扪腹，林下击壤歌时康。

