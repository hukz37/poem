# 寓怀四首  其一

**作者**: 陆游

## 诗词内容

脱粟未为饥，短褐未为寒。

众毁心自可，身困气愈完。

茆屋虽三间，趺坐则已寛。

浊酒不满瓢，浩歌有余欢。

禄食妻子乐，功名后人看。

成败两蜗角，贵贱一鼠肝。

芒芒百年梦，底物堪控抟。

不如学餐霞，驻此双颊丹。

行披终南云，飞渡黄河湍。

岿然过空城，人言古长安。

霜露蒙荆榛，喟然增永叹。

