# 东山

**作者**: 陆游

## 诗词内容

今日之集何佳哉，入关剧饮始此回。

登山正可小天下，跨海何用寻蓬莱。

青天肯为陆子见，妍日似趣梅花开。

有酒如涪绿可爱，一醉直欲空千罍。

𫘞酥鹅黄出陇右，熊肪玉白黔南来。

眼花耳热不知夜，但见银烛高花摧。

京华故人死太半，欢极往往潜生哀。

聊将豪纵压忧患，鼓吹动地声如雷。

