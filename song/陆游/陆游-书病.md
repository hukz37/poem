# 书病

**作者**: 陆游

## 诗词内容

暮年虽病不甚剧，啜药啖粥犹自力。

今年七月风眩作，儿子在前不能识。

杯中药冷呼不醒，全家相顾无人色。

昏昏但思向壁卧，虫臂鼠肝宁暇恤。

医巫技殚欲敛手，天高鬼恶吁莫测。

偶然得活出望外，扶杖下床犹屡踣。

读书心在目力短，袖手坚坐到窗黑。

无功禄食四十年，叹息此责何由塞。

