# 赠竹十韵

**作者**: 陆游

## 诗词内容

放翁小筑湖西偏，虚窗曲槛无炎天。

人间乃有真富贵，遶舍十万碧玉椽。

连林娟娟泫清露，高枝袅袅揺苍烟。

常忧俗客触新粉，屡戒园丁伤逸鞭。

凉生尊斚消午醉，声撼窗扉惊昼眠。

春残𣃁土得美茁，气压卿相食万钱。

尔来作吏若堕阱，每一梦到心凄然。

还家再见却惝恍，尘土何地从臞仙。

囊中幸藏餐玉法，欲屏万事相周旋。

更当待月出东岭，坐石泠泠挥响泉。

