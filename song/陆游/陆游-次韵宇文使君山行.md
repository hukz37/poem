# 次韵宇文使君山行

**作者**: 陆游

## 诗词内容

城中望西山，爽气固可致。

不如山中行，衣屦染浓翠。

使若资高逸，鐡马奏横吹。

平郊何旷荡，修竹亦清閟。

既闻苏门啸，遂挹浮丘袂。

似嫌太清绝，开宴尽主意。

戏留楚台云，宝靥鬭姿媚。

珠贯按歌声，泉涌发诗思。

归来殊不倦，吏牍阅千纸。

却笑江左人，把酒辄遗事。

下客亦未衰，尚可提万骑。

安能学胡公，危苦寄鹤翅。

