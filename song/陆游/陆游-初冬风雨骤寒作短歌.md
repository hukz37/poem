# 初冬风雨骤寒作短歌

**作者**: 陆游

## 诗词内容

东园日淡云容薄，纶巾朝暮阑干角。

北风动地万木号，不料一寒如此恶。

岂惟半夜雨打窗，便恐朙朝雪平壑。

绿酒虽漓亦复醉，皂貂己弊犹堪著。

所嗟此身老益穷，蹭蹬无功上麟阁。

久从渔艇寄江湖，坐看烟尘暗幽朔。

万鞭枯胔愤未平，纛下老酋何足缚。

要及今年堕指寒，夜拥雕戈度穷漠。

