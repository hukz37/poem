# 杜敬叔寓僧舍开轩松下以虚濑名之来求诗

**作者**: 陆游

## 诗词内容

君不见洛阳八节滩，未至一舍闻惊湍。

生绡六幅谁所画，入眼能令三伏寒。

又不见桐庐七里濑，溅雪跳珠舞澎湃。

羊裘老子去千年，绝世孤风凛如在。

杜陵之孙今胜游，飘然不必事远游。

结茆古寺聴松吹，坐擅洛水桐江秋。

放翁百念倶已矣，独有好奇心未死。

约君少待秋月明，抱琴来宿写滩声。

