# 迁鸡栅歌

**作者**: 陆游

## 诗词内容

乌鸡买来逾岁年，庭中赤帻何昂然。

吾孙初生畏晨唱，家人共议欲汝捐。

鸟穷必啄奴岂惮，鸡卖将烹吾所怜。

贵人贱畜虽古训，物理宁不思两全。

旧栖况亦苦沮洳，新栅幸可图完坚。

东园稍去房奥远，挟雌将雏从此迁。

竹箪朝暮有余粒，瓦缶亦自盛清泉。

喈喈风雨守汝职，腷膊勿恤惊吾眠。

