# 怀成都十韵

**作者**: 陆游

## 诗词内容

放翁五十犹豪纵，锦城一觉繁华梦。

竹叶春醪碧玉壶，桃花骏马青丝鞚。

鬭鸡南市各分朋，射雉西郊常命中。

壮士臂立绿绦鹰，佳人袍画金泥鳯。

椽烛那知夜漏残，银貂不管晨霜重。

一梢红破海棠回，数蘂香新早梅动。

酒徒诗社朝暮忙，日月匆匆迭宾送。

浮世堪惊老已成，虚名自笑今何用。

归来山舍万事空，卧听糟床酒鸣瓮。

北窗风雨耿青灯，旧游欲说无人共。

