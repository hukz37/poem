# 晚登子城

**作者**: 陆游

## 诗词内容

江头作雪雪未成，北风吹云如有营。

驱车出门何所诣，一放吾目登高城。

城中繁雄十万户，朱门甲第何峥嵘。

锦机玉工不知数，深夜穷巷闻吹笙。

国家自从失河北，烟尘漠漠暗两京。

胡行如鬼南至海，寸地尺天皆苦兵。

老吴将军独护蜀，坐使井络无欃枪。

名都壮邑数千里，至今不闻戎马声。

安危自古有倚仗，相持黙黙非敌情。

棘门霸上勿儿戏，犬羊岂惮渝齐盟。

