# 冬夜醉解残灯荧然起读书至明赋诗十韵

**作者**: 陆游

## 诗词内容

冬夜厌久坐，颇幸一醉眠。

满酌文举尊，径卧子敬毡。

鼻雷未及作，眼电遽了然。

孤灯如秋萤，唤我开陈编。

初欲限一卷，随手纷聨翩。

欢然不知疲，忽已晨乌迁。

嗟我行六十，衰病迫残年。

仕进今永塞，文章后谁传。

饱食而安寝，此计定自贤。

勿学草玄翁，死为人所怜。

