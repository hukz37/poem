# 题明皇幸蜀图

**作者**: 陆游

## 诗词内容

天宝政事何披猖，使典相国胡奴王。

弄权杨李不足怪，阿瞒手自裂纪纲。

八姨富贵尚有理，何至诏书褒五郎。

卢龙贼骑已汹汹，丹鳯神语犹琅琅。

人知大势危絫卵，天稔奇祸如崩墙。

台省诸公独耐事，歌咏功德卑虞唐。

一朝杀气横天末，疋马西奔几不脱。

向来谄子知几人，贼前称臣草间活。

剑南万里望秦天，行殿春寒闻杜鹘。

老臣九龄不可作，鱼蠧蛛丝金鉴篇。

