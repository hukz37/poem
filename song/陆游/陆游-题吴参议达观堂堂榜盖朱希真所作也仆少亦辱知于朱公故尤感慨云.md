# 题吴参议达观堂堂榜盖朱希真所作也仆少亦辱知于朱公故尤感慨云

**作者**: 陆游

## 诗词内容

中原遗老雒川公，鬓须白尽双颊红。

挥亳为君作斋榜，想见眼中余子空。

余子碌碌何足数，独付庄周贾生语。

看君践履四十年，始知此公不轻许。

公今度世为飞仙，开卷使我神凛然。

清时台省要才杰，诸公谁致雒川客。

