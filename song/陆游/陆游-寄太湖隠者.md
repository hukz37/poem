# 寄太湖隠者

**作者**: 陆游

## 诗词内容

青松伐作薪，白玉碎作尘。

虽云质已毁，见者犹悲辛。

磊砢任栋梁，温润中琮璧。

岂以捐空山，遂比凡木石。

郦生吏高阳，马周客新丰。

从来豪杰士，大指亦略同。

具区古大泽，烟水渺千里。

可望不可到，中有隠君子。

图书兼河雒，成毁穷乾坤。

有时跨蛟鲸，指㧑雷雨奔。

嗟我独何人，乃许望颜色。

逝将从之游，变化那得测。

