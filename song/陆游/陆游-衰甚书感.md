# 衰甚书感

**作者**: 陆游

## 诗词内容

发残不胜冠，齿堕欲废嚼。

譬如亭皋木，秋至叶自落。

岂惟形骸变，意气已非昨。

床隅倚拄杖，壁上挂双𪨗。

经旬不出户，薄饭羹藜藿。

居然远霜露，因得养腰脚。

年衰固应死，延促未可度。

人之生实难，寿终固为乐。

开卷思千载，阅世等六博。

志士有蹈海，儒生亦投阁。

何如酿浊醪，遇兴时独酌。

半酣望青天，万事付一噱。

