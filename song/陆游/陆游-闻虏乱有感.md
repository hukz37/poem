# 闻虏乱有感

**作者**: 陆游

## 诗词内容

前年从军南山南，夜出驰猎常半酣。

玄熊苍兕积如阜，赤手曵虎毛{参毛}{参毛}。

有时登高望鄠社，悲歌仰天泪如雨。

头颅自揣已可知，一死犹思报明主。

近闻索虏自相残，秋风抚剑泪汍澜。

雒阳八陵那忍说，玉座尘昏松柏寒。

儒冠忽忽垂五十，急装何由穿袴褶。

羞为老骥伏枥悲，寜作枯鱼过河泣。

