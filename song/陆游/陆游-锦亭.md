# 锦亭

**作者**: 陆游

## 诗词内容

天公为我齿頬计，遣饫黄甘与丹荔。

又怜狂眼老更狂，令看广陵芍药蜀海棠。

周行万里逐所乐，天公于我元不薄。

贵人不出长安城，宝带华缨真汝䌸。

乐哉今从石湖公，大度不计聋承聋。

夜宴新亭海棠底，红云倒吸玻璃锺。

琵琶弦繁腰鼓急，盘鳯舞衫香雾湿。

春醪凸盏烛光摇，素月中天花影立。

逰人如云环玉帐，诗未落纸先传唱。

此邦句律方一新，鳯阁舍人今有様。

