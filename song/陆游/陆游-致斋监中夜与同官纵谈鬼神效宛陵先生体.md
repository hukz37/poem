# 致斋监中夜与同官纵谈鬼神效宛陵先生体

**作者**: 陆游

## 诗词内容

五客围一炉，夜语穷幻怪。

或夸雷可斫，或笑鬼可卖。

或陈混沌初，或及世界壊。

或言修罗战，百万起睚眦。

余谈恣搜抉，所出杂细大。

风云堕皮帻，幽坎窥铁械。

群号起古聚，孤泣出空廨。

妖孤冠髑髅，掩袂弄姿态。

空𫐕伏逸囚，夜半出窃嘬。

虽云多闻益，颇犯绮语戒。

不如姑置之，投枕休困惫。

明当挂祠衣，仆仆愁亟拜。

