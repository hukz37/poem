# 赠径山铦书记

**作者**: 陆游

## 诗词内容

径山老将无勍敌，百万魔军俱扫迹。

座下何人策隽功，筹略纵横铦记室。

铦公声名满吴会，惟有放翁最先识。

奕奕挥毫王粲诗，翩翩插羽陈琳檄。

风雷东海起伏龙，缫藉圜丘荐苍璧。

径山入门第一义，万口哗言真称职。

我谓铦公岂止此，径山钵袋渠能得。

一枝白拂倘付之，会见青天飞霹雳。

