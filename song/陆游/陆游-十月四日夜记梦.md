# 十月四日夜记梦

**作者**: 陆游

## 诗词内容

四客聨辔来，我醉久不知。

倒衣出迎客，愧谢前致辞。

客意极疏豁，大笑轩须眉。

礼岂为我设，度外以相期。

衮衮吐雄辩，泠泠诵新诗。

共言携酒壶，扫地临前墀。

意气相顾喜，忽如少年时。

老鸡不解事，唤觉空嗟咨。

涉世四十年，贤隽常追随。

尔来风俗坏，动脚堕险巇。

森然义府刀，谁为叔度陂。

起作四客篇，捕影吾其痴。

