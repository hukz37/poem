# 五月五日蜀州放解榜第一人杨鉴具庆下孤生怆然有感

**作者**: 陆游

## 诗词内容

甲午五月之庚寅，渊鱼跃起三江津。

震雷霔雨夜达晨，我知决定非凡鳞。

人生富贵不逮亲，万锺五鼎空酸辛。

少年得禄羞常珍，调节滋味躬爨薪。

彻食奉盥授帨巾，此乐岂复论贱贫。

嗟我不孝负鬼神，俯仰二纪悲如新。

仕宦空饱息与嫔，左右供养无复辰。

子行射策对枫宸，彩衣楚楚映华绅。

溯江亟归娱老人，切勿着意长安春。

