# 雷

**作者**: 陆游

## 诗词内容

君不见冬月雷，深藏九地底，寂黙如寒灰。

纷纷槁叶木尽脱，蠢蠢蛰户虫争坯。

坚冰积雪一朝尽，风揺天边斗柄回。

雷声却擘九地出，殷殷似挟春俱来。

鱼龙振鳍熟睡醒，桃李一笑韶颜开。

候耕老农喜欲舞，掀泥百草知谁催。

惟嗟妇女不解事，深屋揜耳藏婴孩。

吾闻阴阳有常数，非时动静皆为菑。

无人为报阿香道，时来何至劳卿推。

