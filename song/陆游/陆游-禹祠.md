# 禹祠

**作者**: 陆游

## 诗词内容

我昔下三峡，南賔系归舻。

渡江谒神禹，拜手荐爼壶。

寿藤枝如虬，巨柏腹若刳。

门庭虽日荒，殿寝犹枝梧。

巴俗喜祷祠，解牛舞群巫。

巍巍黻冕古，食与夷鬼俱。

圣度固兼容，臣愤独不摅。

还乡瞻庙貌，嬴政久已除。

岳牧俨如生，想像闻都俞。

廓清虽可喜，欲退复踌躇。

念昔平水土，棋布画九区。

岂知千岁后，戎羯居中都。

老虏失大刑，今复得其雏。

直令挽天河，未濯腥膻污。

夷鬼细事耳，披攘直须臾。

天下雠不复，大耻何时祛。

蚩蚩谓固然，此责在吾徒。

挥涕霑庭草，谁怜小臣愚。

