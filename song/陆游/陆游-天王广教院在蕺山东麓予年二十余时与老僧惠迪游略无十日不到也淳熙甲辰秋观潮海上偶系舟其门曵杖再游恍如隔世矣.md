# 天王广教院在蕺山东麓予年二十余时与老僧惠迪游略无十日不到也淳熙甲辰秋观潮海上偶系舟其门曵杖再游恍如隔世矣

**作者**: 陆游

## 诗词内容

游山如读书，深浅皆可乐。

道邉小精舍，亦自一丘壑。

凄凉四十年，始复重著脚。

老僧逝已久，讲座尘漠漠。

当时童子辈，衰鬓亦萧索。

扫壁观旧题，岁月真电雹。

文章卑不传，衣食窘如昨。

出门意惘然，辽海渺孤鹤。

