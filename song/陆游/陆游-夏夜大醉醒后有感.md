# 夏夜大醉醒后有感

**作者**: 陆游

## 诗词内容

少时酒隐东海濵，结交尽是英豪人。

龙泉三尺动牛斗，阴符一编役鬼神。

客逰山南夜望气，颇谓王师当入秦。

欲倾天上河汉水，尽洗关中战士尘。

那知一旦事大缪，骑驴剑阁霜毛新。

却将覆毡草檄手，小诗点缀西州春。

素心虽愿老岩壑，大义未敢忘君臣。

鸡鸣酒解不成寐，起坐肝胆空轮囷。

