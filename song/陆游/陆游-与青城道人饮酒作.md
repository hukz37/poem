# 与青城道人饮酒作

**作者**: 陆游

## 诗词内容

君不见太傅晚岁具海舟，归欲极意东山逰。

翰林偶脱夜郎谪，大醉赋诗黄鹤楼。

两公穷达何足道，同是逸气横清秋。

我无一事行万里，青山白云聊散愁。

有酒不换西凉州，无酒不典鹔鹴裘。

不作王猛傲晲坐扪虱，不作宁戚悲歌起饭牛。

五云覆鼎金丹熟，笙鹤飘然戏十洲。

