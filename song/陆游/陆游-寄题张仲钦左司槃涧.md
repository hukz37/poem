# 寄题张仲钦左司槃涧

**作者**: 陆游

## 诗词内容

剑谿之南有佳处，山灵尸之不轻付。

张公鼻祖晋司空，谈笑得地开窗户。

谿光如镜新拂拭，白云青嶂无朝暮。

伏几读书时举头，万象争陈陶谢句。

公今仙去有嗣子，关塞崎岖方叱驭。

山城何曾叹如斗，皦皦不受世俗污。

君不见伾文往者势如山，朝士几人无汗颜。

尊公遗事不须述，但看当时出处间。

