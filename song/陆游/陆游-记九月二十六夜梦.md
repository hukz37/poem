# 记九月二十六夜梦

**作者**: 陆游

## 诗词内容

海山万峰郁参差，宫殿插水蟠蛟螭。

碧桃千树自开落，飞桥架空来者谁。

桐枝高耸栖丹凤，莲叶半展巢金龟。

和风微度宝筝响，永日徐转帘阴移。

西厢恍记旧逰处，素壁好在寻春诗。

当年意气不少譲，跌宕醉墨纷淋漓。

宿酲未觧字犹湿，人间岁月浩莫推。

叹惊抚几忽梦断，海阔天远难重期。

