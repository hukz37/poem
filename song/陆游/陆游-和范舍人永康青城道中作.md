# 和范舍人永康青城道中作

**作者**: 陆游

## 诗词内容

风驱雨压无浮埃，骖驔千骑东方来。

胜逰公自辈王谢，浄社我亦追宗雷。

岷山楼上一徙倚，如地始辟天初开。

廓然眼界三万里，山一螘垤水一杯。

世间幻妄几变灭，正自不满吾曹咍。

丈夫本愿布衣老，达士讵畏苍颜催。

君看神君岁食羊四万，处处弃骨高成堆。

西山老翁饱松𪎊，造物赋予何辽哉。

