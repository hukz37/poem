# 九月十日如汉州小猎于新都弥牟之间投宿民家

**作者**: 陆游

## 诗词内容

适从卭州归，又作汉州去。

天低惨欲雪，逰子悲岁暮。

十年辞京国，疋马厌道路。

野火炎高冈，江云暗空戍。

角弓寒始劲，霜鹘饥更怒。

邂逅成小猎，尺棰聊指呼。

北连武侯祠，南并稚子墓。

合围蹙穷鹿，设仗截狡兔。

壮哉带箭雉，耿介死不顾。

吾宁暴天物，战法因得寓。

黄昏过民家，休马燎裘袴。

割鲜盛燔炙，毛血洒庭戸。

老姥亦复奇，汛扫邀我驻。

丈夫傥未死，千金酬此遇。

