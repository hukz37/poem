# 客谈荆渚武昌慨然有作

**作者**: 陆游

## 诗词内容

去岁出蜀初东游，峨舸大艑下荆州。

便风转头五百里，吟啸已在黄鹤楼。

戏拈铁笛吹出塞，水涌月落鱼龙愁。

明朝喧传古仙过，碧玉带束黄𫄟裘。

岂知一官自桎梏，簿书期会无时休。

丰城宝剑已化久，我自吐气冲斗牛。

洞庭四万八千顷，蟹舍正对芦花洲。

速脱衣冠挂神武，散发烂醉垂虹秋。

