# 汉斋中夜坐有感

**作者**: 陆游

## 诗词内容

荒山为城溪作壕，风鼓巨木声翻涛。

鸱枭乘屋弹不去，狐狸欺人怒竖毛。

雨来红鹤更可恶，争巢一似婴儿号。

城孤屋老草木茂，正坐人少此辈豪。

急呼五百具畚锸，欲掀窟穴穷腥臊。

忽然语罢却自笑，残年何至与汝鏖。

浣花江色绿如黛，春波灔灔浮轻舠。

行当系缆柳阴下，仰听莺语倾香醪。

