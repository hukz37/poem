# 游锦屏山谒少陵祠堂

**作者**: 陆游

## 诗词内容

城中飞阁连危亭，处处轩窗临锦屏。

涉江亲到锦屏上，却望城郭如丹青。

虚堂奉祠子杜子，眉宇高寒照江水。

古来磨灭知几人，此老至今元不死。

山川寂寞客子迷，草木揺落壮士悲。

文章垂世自一事，忠义凛凛令人思。

夜归沙头雨如注，北风吹船横半渡。

亦知此老愤未平，万窍争号泄悲怒。

