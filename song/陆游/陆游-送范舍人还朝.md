# 送范舍人还朝

**作者**: 陆游

## 诗词内容

平生嗜酒不为味，聊欲醉中遗万事。

酒醒客散独凄然，枕上屡挥忧国涙。

君如高光那可负，东都儿童作羌语。

常时念此气生瘿，况送公归觐明主。

皇天震怒贼得长，三年昴星失光芒。

旄头下扫在旦暮，嗟此大议知谁当。

公归上前勉画策，先取关中次河北。

尧舜尚不有百蛮，此时何能扰中国。

黄扉甘泉多故人，定知不作白头新。

因公并寄千万意，早为神州清战尘。

