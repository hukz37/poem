# 十月九日与客饮忽记去年此时自锦屏归山南道中小猎今又将去此矣

**作者**: 陆游

## 诗词内容

去年纵猎韩坛侧，玉鞭自探南山雪。

今年痛饮蜀江边，金杯却吸峨嵋月。

竹枝歌舞新教成，凄怨传得三巴声。

城头筑观出云雨，峨嵋正与阑干平。

酒酣诗就掷杯去，醉蹋玻瓈江上路。

悬知幽磵断桥边，已有梅花开半树。

