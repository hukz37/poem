# 戏咏乡里食物示邻曲

**作者**: 陆游

## 诗词内容

山阴古称小蓬莱，青山万叠环楼台。

不惟人物富名胜，所至地产皆奇瓌。

茗芽落硙压北苑，药苗入馔逾天台。

明珠百舸载芡实，火齐千担装杨梅。

湘湖莼长涎正滑，秦望蕨生拳未开。

箭萌蛰藏待时雨，桑蕈菌蠢惊春雷。

{糭米=木}花蒸煮蘸醯酱，姜茁披剥腌糟醅。

细研罂粟具汤液，湿裹山蓣供炮煨。

老馋自觉笔力短，得一忘十真堪咍。

从今置之勿复道，一瓢陋巷师颜回。

