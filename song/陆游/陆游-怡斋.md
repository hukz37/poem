# 怡斋

**作者**: 陆游

## 诗词内容

东湖仲夏草树荒，屋古无人亭午凉。

萱房微呀不见日，笋箨自解时吹香。

野藤蟠屈入窗罅，湿菌扶疏生屋梁。

跨沟数椽最幽翳，涨水及槛雨败墙。

静涵青蘋舞藻荇，闲立白鹭浮鸳鸯。

芙蕖虽瘦亦弥漫，照眼翠盖遮红妆。

水纹珍簟欲卷却，团团素扇懒复将。

天风忽送塔铃语，唤觉清梦游潇湘。

