# 小憩前平院戏书触目

**作者**: 陆游

## 诗词内容

道边小寺名前平，残僧二三屋半倾。

旁分千畦画楸局，正对一山横翠屏。

修纤弱蔓上幽援，坚瘦穉柏当前荣。

稻秧正青白鹭下，桑椹烂紫黄鹂鸣。

村虚卖茶已成市，林薄打麦惟闻声。

泥行扶犁咤新犊，野馌烧笋炊香秔。

十年此乐发梦想，忽然到眼难为情。

上车欲去复回首，那将暮境供浮名。

