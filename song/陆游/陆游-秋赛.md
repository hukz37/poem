# 秋赛

**作者**: 陆游

## 诗词内容

柳姑庙前烟出浦，冉冉萦空青一缕。

须臾散作四山云，明日来为社公雨。

小巫屡舞大巫歌，士女拜祝肩相摩。

芳茶绿酒进杂遝，长鱼大胾高嵯峨。

常年征科烦棰楚，县家血湿庭前土。

妻啼儿号不敢怨，期会常忧累官府。

今年家家有余粟，县符未下输先足。

木刻吏，蒲作鞭。

自然粟帛如流泉，储积不愁无九年。

