# 中夜闻大雷雨

**作者**: 陆游

## 诗词内容

雷车驾雨龙尽起，电行半空如狂矢。

中原战争五十年，上帝震怒初一洗。

黄头女真褫魂魄，面䌸军门争请死。

已闻三箭定天山，何啻积甲齐熊耳。

捷书驰骑奏行宫，近臣上寿天颜喜。

合门明日催贺班，云集千官摩剑履。

长安父老请移跸，愿见六龙临渭水。

从今身是太平人，敢惮安西九千里。

