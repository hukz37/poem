# 秋获歌

**作者**: 陆游

## 诗词内容

墙头累累柿子黄，人家秋获争登场。

长碓𢭏珠照地光，大甑炊玉连村香。

万人墙进输官仓，仓吏{炙火=肉}冷不暇尝。

讫事散去喜若狂，醉卧相枕官道傍。

数年斯民厄凶荒，转徙沟壑殣相望。

县吏亭长如饿狼，妇女怖死儿童僵。

岂知皇天赐丰穰，亩收一锺富万箱。

我愿邻曲谨盖藏，缩衣节食勤耕桑。

追思食不餍糟糠，勿使水旱忧尧汤。

