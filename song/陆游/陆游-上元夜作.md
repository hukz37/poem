# 上元夜作

**作者**: 陆游

## 诗词内容

百年古谓风前烛，我逾七十饭不足。

亦知生世无工拙，久向人间耐荣辱。

今年上元灯满城，十里东风度丝竹。

蓬窗湿薪不御寒，独取残书伴儿读。

忽然得意见古人，半碗冻齑甘胜肉。

书生盖棺事未定，论著傥存终见录。

富贵无名岂胜数，意气空能骄世俗。

君不见拄天拄地邢君牙，不如诗人穷瞎张太祝。

