# 唐希雅雪鹊

**作者**: 陆游

## 诗词内容

烈风大雪吞江湖，巨木摧折竹苇枯。

乌鸢瑟缩堕地死，岂复能顾卵与雏。

棘枝拔出乱石罅，凛凛生气独有余。

耐寒两鹊亦异禀，羽族有此山泽癯。

神凝气劲中自足，不待晴日相鸣呼。

深知画手亦怪伟，用意直刮造化炉。

氄毛虽细爪翮健，落笔岂独今所无。

我评此画如奇书，颜筋柳骨追欧虞。

