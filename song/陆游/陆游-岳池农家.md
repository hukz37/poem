# 岳池农家

**作者**: 陆游

## 诗词内容

春深农家耕未足，原头叱叱两黄犊。

泥融无块水初浑，雨细有痕秧正绿。

绿秧分时风日美，时平未有差科起。

买花西舍喜成婚，持酒东邻贺生子。

谁言农家不入时，小姑画得城中眉。

一双素手无人识，空村相唤看缫丝。

农家农家乐复乐，不比市朝争夺恶。

宦游所得真几何，我已三年废东作。

