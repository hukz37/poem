# 绍熙辛亥九月四日雨后白龙挂西北方复雨三日作长句记之

**作者**: 陆游

## 诗词内容

长空黮暗如欲夜，白龙腾拏见云罅。

鳞间出火光照江，尾卷风霆雨如射。

老人百岁见未曾，儿童闭门伏床下。

发毛惨凛谁复支，性命么微不禁吓。

登场已叹禾生耳，出戸仍愁泥没胯。

皇天生民岂不爱，龙亦何心败吾稼。

父老相看出无策，揽涕顿颡号枌社。

移床避漏我亦忙，秉烛题诗寄悲咤。

