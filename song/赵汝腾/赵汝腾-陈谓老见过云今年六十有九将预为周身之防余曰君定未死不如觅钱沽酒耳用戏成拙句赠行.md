# 陈谓老见过云今年六十有九将预为周身之防余曰君定未死不如觅钱沽酒耳用戏成拙句赠行

**作者**: 赵汝腾

## 诗词内容

荷锸自随刘伯伦，裸葬旧闻杨王孙。

伟哉二子真旷达，身虽殒灭名独存。

要知形骸本外物，中有妙用超六根。

火风地水归四大，梦幻泡影何足论。

君不见桓魋石椁秦铁户，歌钟未彻野火焚。

不如得钱即沽酒，时时醉倒三家村。

