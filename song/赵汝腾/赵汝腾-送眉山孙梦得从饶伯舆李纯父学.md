# 送眉山孙梦得从饶伯舆李纯父学

**作者**: 赵汝腾

## 诗词内容

景山书来说蜀珍，与吾气象清而真。

束书亟归侍温凊，力祈朴学为是正。

程文不过工进取，何若杜门诵论语。

一言可以行终身，世间至乐惟求仁。

弋阳余干相望尔，紫阳的传伯舆是。

同志更有李纯父，劲节清名照今古。

为我问讯出此诗，子亲炙之有余师。

