# 和刘道原骑牛歌

**作者**: 陈舜俞

## 诗词内容

陈子无能久弃废，骑牛入山学遁世。

刘子有道忧天下，欲取相印乘驷马。

二子相逢湖水头，进退两忘俱未酬。

长歌对市人，闻者应揶揄。

君不见蔡泽不相终跃马，宁戚未遇先饭牛。

腰悬六黄印，廪食万户侯。

人生顾何常，古来海水生柔桑。

少华一峰已为谷，白日西出明朝阳。

男儿盖棺事乃了，目睫荣悴空悲凉。

水之曲，山之傍。

岁穷且饮酒，富贵无相忘。

