# 公署井诗

**作者**: 陈舜俞

## 诗词内容

老屋荫大井，置绠百尺修。

疏凿不知年，人其古诸侯。

源从卞山来，涓涓无时休。

旱地千里赤，渊泉独清浮。

六月如焰火，寒冽冰雪侔。

万家滨双溪，卓此名一州。

累累挈瓶人，踵门日见投。

宾至遽欲起，命酌辄复留。

岂不敌醍醐，渴疾饮以瘳。

庠序阙讲问，暗浅谁予求。

自反对井德，饮水良可羞。

