# 希言官舍种花

**作者**: 穆修

## 诗词内容

才初看君栽小园，已报新花着桃李。

感时眷物情何多，发咏长篇托兴比。

为言桃李富花实，君子盛德尤所似。

蒨蒨相倚临芳辰，辅导春功如宰揆。

旁有百卉争妍舒，特烦花匠施劂剞。

夸红鬭紫亦可怜，各事繁华一时尔。

繁盛宁将此花同，令人慕玩狂不已。

羲和奔御催春归，祗得衔杯且欢喜。

君看灼灼枝上英，半杂泥尘成落蕊。

盛衰不独草木然，人事悠悠尽如此。

