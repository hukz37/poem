# 说之有庭珪真墨一为仪真贼所焚伏蒙二十二叔特以真墨见惠因喜出意表辄赋诗申谢

**作者**: 晁说之

## 诗词内容

黄瓜忌三摘，吾臂医九折。

有如老商胡，何言问折阅。

儿藏廷珪墨，贼火出烈烈。

是时干戈起，髑髅积不血。

宁复有此物，砚北伴白发。

叔父曰赐汝，可忧百如结。

矧此微物者，戏剧论巧拙。

拜吾叔父赐，理乱闻一辙。

再拜叔父贤，世珍视不屑。

百拜叔父意，儿学安得辍。

