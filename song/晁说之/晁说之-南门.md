# 南门

**作者**: 晁说之

## 诗词内容

今上元年九月初，正南门鏁涩关枢。

城上日出三丈余，城下戢戢人嗟吁。

最怜纵横荷菜夫，欲杀青蒨成蔫烟。

驴驼啮膝聚不驱，群鸡孤鹅鸣相呼。

邈然不数半与猪，客子四散别门趋。

逐臣过焉问何如，知者不告色不舒。

或言上皇帝有符，北门不开留翠舆。

金人忽屯城北隅，方今明日达聪俱。

司门郎官上奏无，未几金人来坦涂。

城南铁骑柴奚车，焚荡辅郡陵别都。

衣冠南下满江湖，白头辞臣思献书。

洪范灾异信岂诬。

