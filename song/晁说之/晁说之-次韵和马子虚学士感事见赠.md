# 次韵和马子虚学士感事见赠

**作者**: 晁说之

## 诗词内容

与君中山时，心乐得乐土。

未始厌耳闻，宁或刺眼睹。

风雨喜分散，乐事亡难补。

看君青云编，翅堕不得举。

荣滞正相半，田园余几许。

前年白马乱，不保使君诅。

去从竟陵谪，竟陵人何慕。

妻儿思北归，耕桑失寒暑。

邂逅怪我存，魂招来奚数。

强欲布露之，愧君健能赋。

