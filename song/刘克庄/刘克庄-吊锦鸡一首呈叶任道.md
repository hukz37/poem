# 吊锦鸡一首呈叶任道

**作者**: 刘克庄

## 诗词内容

炎州产文鸡，毛羽固天禀。

朱丹饰尾距，彩绣错衿衽。

主人极珍怜，龠合分俸廪。

置诸后园中，小奴司啄饮。

地荒笼栅疏，客见辄危懔。

点狸出没精，豪鼠窥伺稔。

谅垂彼馋涎，或瞯君高枕。

骇机中夕发，果以毙来谂。

裂冠首立碎，啮嗉声已噤。

酷哉三尺喙，残此一段锦。

长嗟命瘗埋，讵忍付烹饪。

始为文采累，终欠智虑审。

老瞒戕孔公，千载愤凛凛。

黄祖杀处士，麤暴犯流品。

况兹毒鸷物，尤索防闲甚。

善视双翠衣，夜凉勿嗜寝。

