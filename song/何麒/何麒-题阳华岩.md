# 题阳华岩

**作者**: 何麒

## 诗词内容

名山固多岩，兹岩擅天下。

屋大享千人，谷深量万马。

谽谺通一水，旁午飞桥跨。

石砾巧雕锼，松篁森绘画。

古人栖遁处，文字犹凭借。

语妙元次山，名高陶别驾。

瞿君三体篆，殆可斯翁亚。

却后累百年，吾人来叹咤。

伊予邱壑姿，嗜好若天假。

终焉卜真隠，学道冀陶冶。

丹成生羽翼，召节青童把。

挥手挹霞芒，竦身朝帝者。

