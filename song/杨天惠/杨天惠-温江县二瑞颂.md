# 温江县二瑞颂

**作者**: 杨天惠

## 诗词内容

于皇御极，百志惟叙。

曰农而农，曰士而士。

尔安迺宫，尔宁迺亩。

恩诏数下，仁滂德膴。

农饱以歌，士喜式舞。

协气从之，祥嘏如雨。

迺产嘉禾，以庆农扈。

迺降甘露，以幸士子。

其庆伊何，珠穗纷举。

俾尔瓯窭，户有亿秭。

其幸维何，云液醲湑。

俾尔膏馥，濡及婴孺。

维明明后，博临下土。

相彼多禾，均此灵露。

道拜稽首，诞告奔走。

惠拜稽首，盱衡语语。

敢献稗官，以赞蒙瞽。

