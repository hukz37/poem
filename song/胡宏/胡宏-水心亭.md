# 水心亭

**作者**: 胡宏

## 诗词内容

水从灵涧来，清泚不可污。

经过我亭下，妙见涓涓处。

见处事如何，欲说岂无路。

百丈生潮头，一勺本性具。

经纪大地间，形势中国著。

江汉荆襄望，河渭关洛固。

衡山折底柱，触石堆滟滪。

沄沄三千丈，瀁瀁四海布。

岂有不岩阻，盈科演然去。

岂有不堤防，润下涣无住。

畇畇青山田，渺渺均{氵阴}注。

荡荡白虹舟，飘飏任奔翥。

来者无终穷，济者无量数。

周流造化功，妙体不竞愫。

寄语观水人，事不在章句。

