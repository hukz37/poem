# 送杜翁东行

**作者**: 吕陶

## 诗词内容

我为怀安官，君作什邡令。

封疆苦不远，音驿稍频并。

乘闲强吟诗，寄去同赋咏。

其言类谐谑，间或有讥病。

蒙君屡酬答，往问复来聘。

长谣颇壮赡，短语亦清劲。

大率如为人，圭璋有余莹。

得之每急读，醉魄时暂醒。

方从文字乐，忽尔报成政。

秋风飘行色，万里去意迥。

知君最留滞，文价早驰骋。

策名二十载，位未立朝廷。

一官奚足论，百态委前定。

自古有通塞，谁与造物争。

任此不系舟，所至遂游泳。

西山白云起，回首念温凊。

恭闻陛前语，归拜堂上庆。

仆驭倦游否，尘中多捷径。

