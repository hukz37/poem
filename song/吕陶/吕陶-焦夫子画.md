# 焦夫子画

**作者**: 吕陶

## 诗词内容

予不见夫子之身，不知夫子何如人。

但见蕴之为之赞，与可笔其神。

二公规鉴少许与，独于夫子何勤勤。

意是抱道者，有志不得伸。

洁操蜀江泉，栖心岷岭云。

野饭有藜糁，浊杯无醨醇。

平居不荷𦰏，来者莫问津。

笑歌千古已白日，睥睨六合皆红尘。

气貌特怪陋，意味尤酸辛。

破褐聊被体，如敝履之安贫。

爬痒颇适兴，如扪虱之自珍。

五六十载一邑间，安寜寇乱昏复晨。

世累不我及，浩然保天真。

尝闻西南维，是古多隐沦。

令伯纯好任公贤，风范皆足师吾民。

仲元高明君平晦，声迹长共日月新。

当时传公议，后世仰嘉问。

夫子虽不达，见于绘像诗与文。

清标可想味，素节难等伦。

从此千万年，焜燿寂寞滨。

