# 郊祀礼成诗

**作者**: 吕陶

## 诗词内容

皇极恢临照，嘉时属盛隆。

八年登至治，大祀答圆穹。

并报知坤道，推尊见祖功。

先期齐广殿，将旦谒真宫。

杲日迎銮皎，祥云遶盖红。

衣冠开秘寝，幢节下层空。

东向经途近，前赡太室崇。

过门遵往德，降辂屈清躬。

八圣威神在，三牲荐品丰。

奉璋人左右，进俎序西东。

上意精纯至，英灵顾享同。

念深尧八彩，感切舜重瞳。

地胜龙湾阔，尘清辇路通。

彩城齐北阙，天仗转南风。

旗动三辰丽，兵严万卫雄。

国容殊肃穆，丘势自穹窿。

虚次移铜漏，升坛俨玉珫。

礼惟三献具，乐以六成终。

燔燎交神听，髙明鉴睿衷。

冈陵均委积，箕翼等光融。

海沸欢声振，天旋瑞气充。

呼嵩喧宇宙，迎仗抃华戎。

盛典千春备，洪恩庶彚蒙。

山河皆户牖，寰海一帡幪。

独运陶钧术，齐驱造化工。

令行雷洊震，泽及雨其蒙。

苛密寛三面，幽潜达四聪。

华心归茂草，蛰户启昆虫。

六合澄清外，群生富寿中。

愿赓成命颂，垂裕播无穷。

