# 青蝇

**作者**: 吕陶

## 诗词内容

去年十月青蝇藏，不见一点临盘觞。

高堂小会颇清洁，肴有余味酒有香。

今年四月青蝇出，竞逐腥膻夸羽翼。

才能扰扰上樽俎，又欲营营污圭璧。

四月盛阳群物秀，十月积阴寒气候。

天时于尔本无私，尔自知时能避就。

畏途荣悴如寒暄，流俗早夜趋贵权。

一朝势去即消散，可与青蝇同日言。

