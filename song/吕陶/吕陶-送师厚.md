# 送师厚

**作者**: 吕陶

## 诗词内容

毳冕登车后，薫琴易柱时。

遐方新视听，赤子系安危。

罗网难投足，锥刀渐削肌。

激昂忠论发，络绎奏封驰。

有意同休戚，无心计险夷。

海倾身亦御，山转力须支。

沸鼎忧鱼烂，沈疴待药治。

正邪双辩起，义利两涂知。

帝德终柔远，天聪善听卑。

丁宁询使指，劳来及坤维。

大法图公共，𪫺言恶诡随。

弊从经岁积，恩许一朝厘。

治体今殊昔，仁声喜换悲。

方期讲原本，何暇语毫厘。

虎噬犹吾怯，蝇营漫尔为。

阴功符监佑，直道拥祥禧。

行色青云栈，英游白玉迟。

是非都一笑，归旆卷晴曦。

