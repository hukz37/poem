# 送杨秘丞赴戎南倅

**作者**: 吕陶

## 诗词内容

万里南溪水，滔滔逼郡城。

四时多雨气，终日是江声。

蛮市烟中合，山畴火后耕。

孤村随漑断，绝嶂与云平。

甲冷三冬戍，烽髙半夜惊。

盛朝咨镇守，别乘委才明。

爱日迎舟檝，春风卷旆旌。

兰陔新膳洁，花县旧阴成。

荔子琼瑶破，藤梢琥珀倾。

羁怀休念远，浅醉易忘情。

宦况如邮传，年华似送迎。

笑谈聊布政，闲暇亦论兵。

僻地非通辙，层霄有去程。

行闻海沂咏，流入竹枝清。

