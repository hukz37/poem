# 送程彛仲赴东川教授

**作者**: 吕陶

## 诗词内容

与君同县又同甲，家世相同学为业。

陪从最旧今老矣，四十余年如一霎。

吁嗟先德去已久，后嗣皆能守家法。

君之一第得稍晚，更向小官勤检押。

乡闾执友在嗣禁，奉诏亲题荐贤札。

美材犹未立朝庭，归驭依然走川峡。

文章近岁颇颓靡，庠序得人须镇压。

欲疏密网在提纲，思遏狂澜当下闸。

由来文党俗寝盛，定见子昂才不乏。

羡君高堂有慈母，日侍欢颜问单袷。

宝笺银络累年封，他日恩书应满匣。

圣君文母切求治，数路招来不为狭。

读书到老必有用，一发胸中补熙洽。

乔松千丈雪中青，肯向西风感衰飒。

