# 南山有嘉木一首赠友人

**作者**: 吕陶

## 诗词内容

南山有嘉木，秀抜何亭亭。

盘根盖得地，直干自挺生。

朝为杲日照，暮得甘雨零。

气敌雪霜劲，势凌云霄青。

岂非涧下材，独赋轮囷形。

属当构大厦，量度审重轻。

彼尺我已丈，一柱支百楹。

夫君承显家，累世公与卿。

天质由庆禀，湛然宝纯明。

膏梁莫能迁，志操务洁清。

纷华未易胜，仁义思力行。

学殖固原本，词章露葩英。

早夜勤琢磨，日望贵器成。

间歳下明诏，时哉会光亨。

遥遥万里涂，思君如户庭。

