# 再和初春微雪

**作者**: 吕陶

## 诗词内容

治有春阳感，和无月律差。

浓云方聚鹤，冻桞亦飘花。

瑞应来如响，群情喜溢涯。

纵观天势淡，俄失地形窊。

素月交晖耀，狂风助击拏。

一斑迷隐豹，三尺晦祥鸦。

塞上威尤澟，军中语敢哗。

汉兵同被练，朔地讶吹沙。

冷焰侵残燧，寒声入旧笳。

飞纨安用裂，种玉岂须畬。

清洁山川景，微茫草木芽。

垦田因泽及，望岁已心遐。

共荷沾濡力，应忘旱歉嗟。

诗豪夜传卷，贺客晓趋衙。

渗漉元侯德，生成赤子家。

指期三日耜，拭目万箱车。

况赖深仁恤，会蠲重赋加。

愿赓称颂句，岂肯匿咬哇。

