# 闻蛩和长句

**作者**: 吕陶

## 诗词内容

唧唧微呤透绮疏，乍令人意少欢娱。

留连夜景萧条甚，引惹秋声迤逦殊。

似向蜗庐频学啸，恐随蛙鼓亦吹竽。

能鸣岂羡蚣蝑股，不语堪嗤蛱蝶须。

赋就情诗感长信，惊回仙梦失苍梧。

虽知物性何喧寂，应念年华却叹吁。

从此渐为寒月计，凭谁与画小轩图。

西堂忽起东归兴，望断青嵩接绿芜。

