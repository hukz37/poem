# 奉和御制中秋玩月歌

**作者**: 寇准

## 诗词内容

戒井铜龙漏水平，玉轮初满物华清。

光连南极星辉正，影泛中天帝宇明。

风来蘋末披轻雾，香湿兰丛浥零露。

绛河横度灿云章，灵鹊群飞遶宫树。

法久照兮庆昌时，乐芳宴兮忘疲。

敷睿文兮玩澄景，当严更兮渐永。

九门秘邃敞尧宸，霭霭金波瞩目频。

进牍岂能抽鄙思，赓歌深愧预朝伦。

