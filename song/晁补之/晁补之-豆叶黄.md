# 豆叶黄

**作者**: 晁补之

## 诗词内容

蒹葭苍，豆叶黄。

南村不见冈，北村十顷彊。

东家车满箱，西家未上场。

豆叶黄，野离离。

鼠窟之，兔入畦。

豕母从豚儿，豕啼豚咿咿，衔角复衔萁。

豆叶黄，谷又熟。

翁媪衰，𫗦糜粥。

豆叶黄，叶黄不独豆。

白黍堪作酒，瓠大枣红皱。

豆叶黄，穰穰何膴膴。

腰镰独健妇，大男往何许。

官家教弓刀，要汝杀贼去。

