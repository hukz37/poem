# 送刘景文两浙西路都监

**作者**: 晁补之

## 诗词内容

刘侯八尺力如虎，遣守黄河千里堤。

闭门寒郊似深隠，虫响秋巷墙悬梨。

我官北门四换岁，访饮屡过城濠西。

雁飞不到建章阙，欲往何异车无𫐐。

诗篇惊人众侧耳，蚤有高誉无卑栖。

诏绥兵马吴八郡，画船下汴光生蜺。

西湖灵隠天下冠，幽人释子多招提。

松林竹坞我行地，拂拭定有尘埃题。

山堂清酒小泥赤，吴歌白纻双蛾低。

少年放意入云水，只今块坐愁冠笄。

君行日夜向佳景，洞庭霜落羞鰅鮧。

莫夸能饭便鞍马，闽琛海賮通蛮谿。

时平游宦行乐耳，属有佳客须频携。

明年我亦丐一邑，扁舟江上随凫鹥。

