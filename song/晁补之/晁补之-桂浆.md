# 桂浆

**作者**: 晁补之

## 诗词内容

暑卧午呀呷，蠲烦何所投。

岩桂割辛芳，石蜜滋甘柔。

沃以火鼎沸，閟之冰井幽。

三日出深幂，明琼盎黄流。

冰火离坎类，意比秫麦缪。

辛甘既两适，不湎亦销忧。

中年苦内热，岁愿西风秋。

寒凉犯所畏，发散资尔谋。

时时以觞客，三献不一酬。

缅思湘累语，啜醨终所羞。

北斗酌此浆，违世聊远游。

恐复迷吾往，仆悲道阻修。

淮南归来些，憭栗令人愁。

百壶无此饯，夙志慕林丘。

宁怀小山感，不为桂枝留。

