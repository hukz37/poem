# 同毕公叔饮城东

**作者**: 晁补之

## 诗词内容

西城昔相值，桃初两三红。

翩翩骛长陌，春风摇马鬃。

后君归几日，游絮已蒙蒙。

解鞍不待憩，相命古原东。

芍药虽俗花，狂姿幸时供。

平生于知己，千过不一逢。

感君欲开口，清洟出霑胸。

君如陶渊明，不为五斗恭。

胡为青纶上，朱墨纷外蒙。

弃官能从我，短后追田翁。

铜斗酿秫麦，竹枝弋凫鸿。

何必悲无衣，缊黂聊御冬。

九辩太高洁，五噫苦羁穷。

置此无滑和，天情反其中。

市药非市名，名闻药何庸。

十浆馈五浆，犹畏闻者从。

如何酆城畔，夜夜生长虹。

