# 拟古六首上鲜于大夫子骏 东城高且长

**作者**: 晁补之

## 诗词内容

东城高且长，下瞰阡与陌。

谷风丽百草，春华纷已白。

良时忽如此，驰景一何逼。

喟彼饭牛诗，终年守寒厄。

恭俭夙所敦，葛屦伤褊窄。

身为物逆旅，生乃远行客。

岂无百日蜡，乐此一日泽。

美人颜煌煌，奇服烂五色。

弹筝奋新响，杯酒纵相索。

鬭鸡逐狐兔，六博呼一掷。

贫士悲失职，坎𡒄何所迫。

安知黄鹄举，随时振六翮。

