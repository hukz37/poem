# 冰玉堂辞

**作者**: 晁补之

## 诗词内容

论世以观士兮，集义以为词。

所非正而敢从兮，日可罣而东之。

嗟若士之弗获兮，羌何忿而负石。

繄圣贤之出处兮，惟遵道而守德。

凤览辉而乃下兮，雏犹耻乎腐吓。

非九方之为使兮，夫何足以得马。

庐岑岑以镇楚兮，汹大江之东涹。

分阴阳之晦明兮，锺斯人以正直。

惟天道与地宝兮，非所求其犹爱。

与之全而不用兮，怀斯美以固在。

大固不可以适兮，方固不可以圆。

试回功谢于土谷兮，夫乃同道于禹稷。

譬人生犹吹吷兮，无得丧之可齐。

纷吾何指以为正兮，服吾初其庶几。

