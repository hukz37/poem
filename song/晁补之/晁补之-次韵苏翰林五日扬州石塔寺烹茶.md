# 次韵苏翰林五日扬州石塔寺烹茶

**作者**: 晁补之

## 诗词内容

唐来木兰寺，遗迹今未灭。

僧锺嘲饭后，语出饥客舌。

今公食方丈，玉茗摅噫噎。

当年卧江湖，不泣逐臣玦。

中和似此茗，受水不易节。

轻尘散罗麹，乱乳发瓯雪。

佳辰杂兰艾，共吊楚累洁。

老谦三昧手，心得非口诀。

谁知此间妙，我欲希超绝。

持夸淮北士，汤餠供朝啜。

