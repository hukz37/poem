# 文姬归汉图

**作者**: 刘辰翁

## 诗词内容

鹊巢覆绝孔文举，锦衾裹葬杨德祖。

铜雀春风歌舞长，独征凄然故人女。

故人有女胜无儿，满眼兴亡身属谁。

琴烧笛折筝灰冷，闾巷草深归忍饥。

美人用事单于国，细马驼金为余北。

曾从过雁偕书看，又向枯鱼寄声得。

胡笳日听心自哀，天遣前朝汉使来。

穹庐抱子送于野，欲去欲住真难哉。

大儿牵衣小儿乳，割乳分携泪如雨。

放马儿啼渐不闻，肠断一如初遇掳。

画图巧画欲无声，不尽贤王子母情。

踟蹰拳跼各有态，未必日莫分驰能。

天长地久何终极，事已不堪回首觅。

草无南北是青青，云有朝昏长羃羃。

琵琶恨绝妒难消，海上羝儿梦岂遥。

入见玉关天似锦，归从金马晓当朝。

容仪憔悴恩无骨，记问荒唐存又没。

卫郎去我墓何斯，魏史亲人礼难越。

当时一女赎元身，乱代流离更可闻。

天南地北有归路，四海九州无故人。

