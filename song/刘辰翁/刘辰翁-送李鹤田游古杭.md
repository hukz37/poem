# 送李鹤田游古杭

**作者**: 刘辰翁

## 诗词内容

天下南北车书通，行人点点过汴宫。

空余艮岳一拳土，黯惨如雪吹不融。

平乘楼上王夷甫，一洒中州泪如雨。

西风羽扇不障尘，更自莲子随根去。

政事堂上三相公，往往退食如夔龙。

少年恸哭不见用，一语不合面发红。

八年流落无处所，合眼当朝遽如许。

忠魂不到海门潮，别殿芙蓉废为圃。

茫茫古路日平西，不信金铜不泪垂。

浮沈亲故懒相问，白发惟有春风知。

李侯髀肉堪流涕，同谷哀吟越州第。

买丝刺绣刺未成，公子翩翩雁书至。

飘飘起望白云间，裘雪牛车度赤山。

乱余七十能几见，我且欲往穷当还。

平生高李经行处，寂寞断桥漂落絮。

不知到日似枯鱼，泪入黄河别鲂𫚈。

当空殿阁密云团，曾和薰弦接羽翰。

至今尚留花石否，杜鹃再赋长恨端。

苏州正念东邻女，伤心更遇杨开府。

憔悴语言敢分明，买酒行浇茂陵土。

