# 寿外舅杨开国

**作者**: 真德秀

## 诗词内容

大中大夫汉千户，子男一位周诸侯。

人生到此不易得，况复宝带悬精镠。

虽然三者皆外物，达人睨视如云浮。

天公最啬是眉寿，七十从来已稀有。

堂堂玉立仙游翁，岁比磻溪未华首。

碧瞳射人双镜悬，晓窗贝叶声琅然。

问渠那得许强健，阴功久在朱陵编。

愿翁遨嬉更千岁，做尽人间方便事。

却乘白鹤御丹鸾，直上紫清朝玉帝。

