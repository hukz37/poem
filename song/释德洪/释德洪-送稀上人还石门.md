# 送稀上人还石门

**作者**: 释德洪

## 诗词内容

海昏石门在深谷，排闼千峰如触鹿。

崫然独秀一峰高，自与千山作眉目。

曾学关西一味禅，众中杂遝多豪贤。

如今此老成新塔，但有楼阁如当年。

道人今作石门客，须眉尚带芳鲜色。

冷斋说我旧游处，梦魂夜渡修江碧。

朝来秋声发舟树，羡君先我山中去。

故人问我归何时，试令哦我送行诗。

