# 留题三峰壁间

**作者**: 释德洪

## 诗词内容

三峰棱层如削玉，一派悬泉泻寒绿。

平生山水性贪婪，聊与白云相伴宿。

松风竹露有余清，夜伴孤月依檐楹。

神凝气爽睡无梦，不闻楼上霜钟鸣。

庵头禅翁头雪白，麻衣草履提筇策。

谓予久与世缘疏，青眼逢迎喜诗客。

三峰高兮溪水深，造物留之无古今。

新生松竹不须剪，四时风露常萧森。

粥罢收盂知我去，殷勤乞与题诗句。

山头尘土任茫茫，白云自在来时路。

