# 又得先字

**作者**: 释德洪

## 诗词内容

青山随处有，见之辄欣然。

独于湘上山，欲买归休田。

此邦多君子，故欲吾终焉。

先生人品高，白鸥春水前。

弟子亦秀发，玉树相明鲜。

颇怪翰墨场，亦着白髪禅。

分题得难韵，下笔风雷旋。

诗成愕众口，不复较后先。

闲中有此乐，安用食万钱。

紫芝爱陆浑，遂为好事传。

悠然见眉宇，宁复羡遗编。

