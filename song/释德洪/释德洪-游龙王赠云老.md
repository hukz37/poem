# 游龙王赠云老

**作者**: 释德洪

## 诗词内容

正中妙叶百怨门，宝镜孤风天下闻。

缁州道价直乾坤，毛骨真是延公孙。

杨广山头草木熏，公独深密护灵根。

衲子雷动云崩奔，暗中明露泾渭分。

醉李有叟笑脸温，胆大三世一口吞。

枯木能花为谁春，春光化为吴山云。

即今住山典刑存，木蛇且无刀斧痕。

我游山隈野水𣸣，松间见之鬓为掀，留我更宿听啼猿。

人间行役膏火煎，公特见戏非诚言。

颓纲已坠引手搴，乃欲奔走鞭短辕。

要当努力续烈焰，大兴洞上追曹源。

