# 次韵偶题

**作者**: 释德洪

## 诗词内容

钝拙无人着眼看，一庵睡快如梁端。

那知高轩肯过我，终日笑语成盘桓。

畏公笔力不可敌，坐令三峡回奔湍。

威棱王节照湘楚，夸声众口锋刃攒。

此篇意气更倾写，句法超绝风格完。

许令赓酬亦不免，但恨语带儒生酸。

苦嫌丝竹围醉枕，卧看烟缕凝雕盘。

双泉云树时到梦，神武门前思挂冠。

朝来清事亦稠叠，野饭蓬窗分小团。

人间曲屈多败意，莫辞时此同幽懽。

