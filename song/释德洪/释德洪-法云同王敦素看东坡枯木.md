# 法云同王敦素看东坡枯木

**作者**: 释德洪

## 诗词内容

此翁胸次足江山，万象难逃笔端妙。

君看壁间耐冻枝，烟雨楂芽出谈笑。

想当郤立盘礴时，醉魂但觉千嵒晓。

恨翁树间不画我，拥衲扶筇送飞鸟。

并作玄沙息影图，禅斋长伴炉烟袅。

王郎自是玉堂人，风流合受莺花绕。

何为爱此枯瘦枿，嗜好果超凡子料。

为君援笔赋新诗，诗成一笑尘寰小。

