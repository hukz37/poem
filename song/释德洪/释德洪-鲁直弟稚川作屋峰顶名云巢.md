# 鲁直弟稚川作屋峰顶名云巢

**作者**: 释德洪

## 诗词内容

只今海上青石牛，曾卧天子黄金屋。

下看朱紫如堵墙，上前诸公遭抵触。

眼高四海镜面空，潜山归来巾一幅。

惭愧君家小冯君，自是河东真鸑鷟。

文章五色体自然，秋水精神出眉目。

人间不识但闻名，水非醴泉石非玉。

江南一峰独高寒，时时笑语云间宿。

弟兄出处两相高，故作云巢对山谷。

