# 赠汪十四

**作者**: 释德洪

## 诗词内容

石麒麟儿天上物，英姿秀彻气超忽。

我非宝公亦识君，嘉期半千知一出。

五色豪端欲飞动，万卷胸中正撑突。

会当谈笑取卿相，先看唾手斫月窟。

词锋堂堂无笔阵，人笑我顽取缨绂。

昨日赓酬一百篇，遶纸风雷出仓卒。

我诗拙恶未全贫，君语定知穷到骨。

朝来爽气西山高，倚杖风流如拄笏。

祇恐与君汗漫游，共跨长鲸过溟渤。

