# 次韵胡民望小虫堕耳

**作者**: 释德洪

## 诗词内容

先生素坦率，元日慵拜贺。

独从耶溪翁，掩门作清坐。

一尊对喧哗，酒酣巾帻堕。

忘形到挽须，困倒相枕卧。

一虫辄堕耳，忽觉风雨过。

隆隆竟不已，亟起呼灯火。

颇疑含沙流，射影阴中祸。

虫亦意堕井，咨嗟恨坎坷。

岂曰无意出，欲出但未果。

惊忧发清诗，怨语终婀娜。

夫子英伟姿，奇韵出羁锁。

那知乘一醉，遭此微物挫。

鬬螘真鬬牛，此事古亦伙。

置之勿复疑，自可平物我。

我诗无好句，聊复相唱和。

恐亦有佳句，一笑千愁破。

