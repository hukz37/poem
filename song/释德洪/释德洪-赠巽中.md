# 赠巽中

**作者**: 释德洪

## 诗词内容

道人少小来庐山，水光山色供盘餐。

坐令山水秀杰气，缭绕胸中成块抟。

我初未识已嗟骇，夸声万口锋刃攒。

故人坐上适相值，妙语生我世间欢。

新诗脱口划如霓，奋毫狂赴龙蛇钻。

翩翩奕奕出意外，慓然茅屋翻狂澜。

切疑汤休蹲舌底，又疑醉素戏笔端。

作诗问君觅奇字，留待老年偎日看。

