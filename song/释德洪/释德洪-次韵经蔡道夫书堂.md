# 次韵经蔡道夫书堂

**作者**: 释德洪

## 诗词内容

书堂山崦西，微路经桑柘。

婉婉绿阴中，伛偻牵羸马。

须臾将平川，时过幽谿泻。

源深人家稀，落日耕钓罢。

过墙傍修竹，深处开茅舍。

池塘远轩窗，秀露风清夜。

杯盘灯火里，笑语茆檐下。

白酒泻新糟，醇酽如压蔗。

酒酣面发赤，箕坐谈王霸。

排斥出忌讳，怪语令人怕。

野僧旧不懽，痴坐相嘲骂。

但作鹤脑侧，思欢殆无暇。

夜阑乞新诗，自愧非作者。

张灯扫西壁，把笔强驱驾。

万景毎骚纵，此夕偶相借。

遂令诸子懽，一一如图画。

