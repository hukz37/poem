# 和曾逢原试茶连韵

**作者**: 释德洪

## 诗词内容

霜须瘴面豁齿牙，门前小舟尝自拏。

茅茨丛竹依垅畬，君来游时方采茶。

传呼部曲江路賖，迎门颠倒披袈裟。

仙风照人虔敬加，秀如春露湿兰芽。

和如东风吹奇葩，马蹄归路冲飞花。

青松转壑登龙蛇，路人聚观不敢哗。

诗筒复肯来山家，想见戟门兵卫遮。

湘江玉展无纤瑕，但闻江空响钓车。

嗟予生计唯摝𫚥，安识醉墨翻侧麻。

喜如小儿抱秋爪，宣和官焙囊绛纱。

见之美如痒初爬，爱客自试懽无涯。

身世都忘是长沙，院落日长蜂趁衙。

园林雨足鸣池蛙，诗成句法规正邪。

细窥不容铢两差，逸群翰墨争传夸。

坡谷非子前身耶，沅湘万古一长嗟。

明年夜直趋东华，应有佳句怀烟霞。

