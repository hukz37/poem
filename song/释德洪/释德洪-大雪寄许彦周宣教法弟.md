# 大雪寄许彦周宣教法弟

**作者**: 释德洪

## 诗词内容

湘西雪连日，荒寒发明鲜。

谁持华藏界，堕我宴坐边。

遥知毘耶老，薝卜开满前。

想见散华女，笑颊微涡旋。

不受禅律缚，尚遭富贵缠。

游戏翰墨中，骨清耸诗肩。

白灰红麒麟，玉液黄金然。

醉眼艶秋水，落笔驱云烟。

放意吐秀句，与雪争清妍。

我诗出寒饿，苦语秋蛩煎。

定作笑拊掌，望空须一掀。

