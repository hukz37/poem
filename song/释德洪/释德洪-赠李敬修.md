# 赠李敬修

**作者**: 释德洪

## 诗词内容

荷山锦水灵秀锺，半千嘉运生英雄。

李郎年少韵洒落，天容道骨轩仙风。

下帷默与贤圣对，钩深索隐皆旁通。

肝肠盘屈疉丽锦，心胸洞彻光玲珑。

文章气焰长万丈，那应笔梦生春虹。

桂枝未折白月窟，麻衣尚走红尘中。

岩僧素有孝基眼，观人虽众无如公。

昂霄耸壑跬可待，行行不用啼途穷。

