# 雪霁谒景醇时方筑堤捍水修湖山堂复和前韵

**作者**: 释德洪

## 诗词内容

筑堤盖南堂，雪霰响新瓦。

我踏雪泥至，自携双不借。

爱公有俊气，句法洗凡马。

清婉继彭泽，寒陋笑东野。

愿为西崦邻，投名入诗社。

余年吾事济，过从有公者。

何时闻折竹，灯火共清夜。

晓堂人未扫，如开辋川画。

平生学牧牛，鼻索尝自把。

而今失所在，宁复事鞭打。

吾诗一寄耳，雕琢特未暇。

且欣两俱健，意气要倾写。

