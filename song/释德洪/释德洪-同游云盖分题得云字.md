# 同游云盖分题得云字

**作者**: 释德洪

## 诗词内容

公才如天骥，超绝气逸群。

低摧簿书中，一笑置勿论。

我如剪翎鹤，俛啄穷朝昏。

生涯无窖子，乞食尝扣门。

但为口腹累，乖隔如参辰。

此夕复何夕，共宿湘山云。

境清藏胜气，情高发幽欣。

天风吹笑语，乞与人间闻。

念公翰墨场，少年策奇勋。

世味如嚼蜡，喜著磨衲裙。

裴公师黄蘗，圆泽友李憕。

因法偶相逢，则以法为亲。

安知我与子，夙昔非弟昆。

吾闻三生石，曾歌旧精魂。

他年葛洪陂，相寻定烦君。

先当理故事，过山寻老仁。

要同夏口村，发瓮惊前身。

