# 次韵君武中秋月下

**作者**: 释德洪

## 诗词内容

秋光一半去无迹，万里阴晴占此夕。

书生醉语哦月诗，想见看朱眩成碧。

白公初携佳句归，便觉草露寒霑衣。

夜晴兰室亦怀古，领略太白怀玄晖。

千字一挥才瞬息，流珠走盘纷的皪。

故应奇韵自天成，此诗如女有正色。

风鉴从来别俗氛，吐词句句含烟云。

坐令一日传万口，不减长吉题高轩。

君家客皆天下士，放意高谈饮文字。

江左风流扫地空，今日追游可无愧。

嗟予秃鬓欲逃名，朅来百虑霜雪凝。

世间垢习揩磨尽，但余猿鹤哀吟声。

刘生餐痂亦何美，玄德结{月毛}应有旨。

平生清境吾所嗜，正如翔鸾饮须醴。

君看清河夜升镜，微云灭尽如磨莹。

定当先生度青冥，思冷魂澄亦幽兴。

笑中笔阵横词锋，照人秀色烟茸茸。

调高未数紫芝曲，酒味且卧黄金锺。

人生一笑如电掣，岂特山舟藏岁月。

自惭陋句类无盐，敢并高人天下白。

