# 复用前韵送不群归黄蘖见因禅师

**作者**: 释德洪

## 诗词内容

幽寻忽觉暗香吐，竹西知有梅花坞。

一枝试摘与君看，念君明日当离楚。

戛然飞去若惊鸿，弃掷自嗟如卧鼓。

遥知旅枕生清梦，梦到江南春好处。

苍杉拂云烟翠深，为吊大雄山下虎。

我识山中因褊头，骨目清坚貌淳古。

便欲闲提折脚铛，柏子庵边结茅住。

行看谈笑起云门，海上横行如乃祖。

