# 大雪晚睡梦李德修插琼花一枝与语甚久既觉作此诗时在洞山

**作者**: 释德洪

## 诗词内容

穷年踏黄尘，旅卧每自鄙。

此山颇岑寂，饮食亦清美。

瘦藤当一折，且作终老计。

晓堂看春雪，秀色浄窗几。

炉暖倚蒲圑，颓然成坐睡。

君从何所来，会我清梦里。

琼花斜袅帽，眸子湛秋水。

伊予杂懽笑，应阿竟何事。

忽然长揖去，惊觉在千里。

人生孰非梦，安有昏旦异。

心知目所见，历历皆虚伪。

他日或相逢，何殊开睫寐。

此诗当见渠，一展笑相视。

