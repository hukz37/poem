# 金华超不群用前韵作诗见赠亦和三首超不群剪髪参黄蘗  其一

**作者**: 释德洪

## 诗词内容

胸中蓄奇为谁吐，闲卧湘西云一坞。

兴来落笔如崩云，五字凭凌气吞楚。

我诗望见倒降旗，攻之何必更鸣鼓。

独对湘山夜色晴，万壑千岩最幽处。

卧要明月听松风，为君哦此文中虎。

此生身世付一戏，安用声名照千古。

知君大用参黄蘗，三篾束腰随处住。

何当峰顶结茅庐，要看掀髯呵佛祖。

