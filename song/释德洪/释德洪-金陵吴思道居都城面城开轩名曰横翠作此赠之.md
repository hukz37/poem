# 金陵吴思道居都城面城开轩名曰横翠作此赠之

**作者**: 释德洪

## 诗词内容

醉隐琴无弦，乃得琴中意。

诗髯轩无山，而有看山味。

青山随意有，那复问城市。

醉眼看雉堞，便觉是横翠。

因以名吾轩，坐卧增爽气。

春花解言语，风松中宫征。

我来不能辨，夕阴满窗几。

颇怪灵鹫峰，颠狂复飞至。

清啸呼白猿，愧我非慧理。

戏题五字诗，平淡出奇伟。

君应意挑战，讵敢摩其垒。

大胜赋子虚，夸词托亡是。

