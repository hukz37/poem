# 十六夜示超然

**作者**: 释德洪

## 诗词内容

山深久不晴，领略三伏暑。

夜凉闻风泉，疑作空阶雨。

但觉纸窗明，不知山月吐。

阶除偶独立，满庭浩风露。

室闲门未掩，时有飞萤度。

余生愿俱子，万壑千岩处。

艰难百忧中，长恐此心负。

今宵复对榻，乐事遽如许。

地偏心亦远，喜俗忧自去。

风光如辋川，窈窕辛夷坞。

以短暴弟长，正坐功名悮。

何如庐山阴，一水断世路。

持远两镜临，于中可无睹。

此诗若散缓，熟读有奇趣。

便觉陶渊明，仿佛见眉宇。

