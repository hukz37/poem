# 怀忠子

**作者**: 释德洪

## 诗词内容

昏花委篝灯，夜雨集梧井。

空房啮饥鼠，坏壁咽寒蚓。

有生独多艰，念极泪殷枕。

亲朋势宜绝，丑恶讳闻听。

弃遗等苦李，零落如断梗。

忠也新数面，义已到刎颈。

愿留广推挤，守护轻躯命。

逐臭宁有理，嗜痂亦天性。

人情骨肉离，道义燕秦并。

相逢百忧中，如热啜甘冷。

气清秋泼山，韵胜月夕镜。

何时一丘壑，携子脱尘境。

风林作清歗，追步千峰顶。

