# 大达国师无业公画像赞

**作者**: 释德洪

## 诗词内容

以如是观，觉知见闻。

性等太虚，卓然而存。

示其身世，如空忽云。

应缘上洛，寄名李氏。

在龆齓中，俨大乘器。

坐必跏趺，行必直视。

十二落髪，二十受具。

能于诸佛，放身命处。

解衣盘礴，从容笑语。

江西指佛，即心最的。

初亦不然，回首乃识。

如眼照物，了证无惑。

燕坐并汾，声动天壤。

有所问诘，戒莫妄想。

两朝致敬，累召不往。

终不得已，别道以行。

盖视死生，洞若户庭。

出入去来，物莫能撄。

众生拘囚，如蝇唾污。

公如香象，卓立回顾。

摆坏缰锁，自在而去。

公之所养，一至于兹。

人英僧杰，龙章凤姿。

谥曰大达，宪穆之师。

