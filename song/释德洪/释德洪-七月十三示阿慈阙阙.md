# 七月十三示阿慈阙阙

**作者**: 释德洪

## 诗词内容

寺已余十僧，田不登百数。

何以常乏食，强半了租赋。

今年失布种，正坐无牛具。

六月始分秧，江流冒塍路。

水退秧陷泥，经月已无雨。

枯根拆龟兆，瘦叶压勃土。

邻家饭早占，我方质袍袴。

此生为口腹，梦幻相煎煮。

阿慈佐井臼，事众耐辛苦。

今朝质且尽，父子屹相觑。

颓然辄坐睡，欠伸久不语。

只个甘露灭，可质请持去。

