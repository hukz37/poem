# 黄鲁直南迁舣舟碧湘门外半月未游湘西作此招之

**作者**: 释德洪

## 诗词内容

江夏无双果无双，子云赋工未必尔。

那知一饭在家僧，真是潜山癞居士。

春湖白鸥未入手，衣冠林中作蝉蜕。

平生俯视造物儿，儿顽不省犹相戏。

罗浮旧游今再游，一念去来开眼睡。

泊舟隔岸望湘山，应爱烟霏浮幕翠。

快当着屐上千岩，要看松风迎笑齿。

公虽妍蚩付一目，定自胸中有泾渭。

我非破头山下人，闻弦赏音亦风味。

知君不传西土衣，一龙一蛇聊玩世。

