# 饯枯木成老赴南华之命

**作者**: 释德洪

## 诗词内容

正中妙叶如何会，罗仙隐身露衣带。

芙蓉克家桐城孙，海上闲名闻至尊。

天书夜到道林宫，大钟横撞山{王冬}珑。

山容光泽鸟声乐，一番佳气生岩丛。

曹溪宝林甲天下，楼观翔空盘万瓦。

梦中先已逢祖师，异世曾同香火社。

人言骨清辟瘴雾，隘词一律撩人怒。

大阳直裰果有灵，所至自有天龙护。

寄语山头锡杖泉，久枯遽涌宁非天。

老师不作奇特想，已脱圣凡情量缠。

