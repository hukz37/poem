# 次韵题兀翁瑞筠亭

**作者**: 释德洪

## 诗词内容

大圆镜空越数量，是中岂容男女相。

风橐俱声未易分，前身后身翻覆掌。

种石王生砚出芝，人亡物在何足奇。

请看襄母千里至，庭竹骈根生瑞枝。

人言亲少而子老，异事相传争绝倒。

心法之妙传以麤，此理难与俗人道。

云居的孙难共语，辩如建瓴空气宇。

不将双脚踏城闉，郤侯诗句能写真。

