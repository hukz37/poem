# 送讷上人游西湖

**作者**: 释德洪

## 诗词内容

西湖招提三百六，佳气如春在眉目。

一番雨过吞青空，万顷无波鸭头绿。

望湖楼阁独自登，烟霏向背攒寒谷。

想见襄阳孟浩然，此中有句不容续。

道人生长西山阿，骨清气明韵拔俗。

久居京国压尘土，一夕归心俊如鹄。

明窗为君研破砚，落笔转头风雨速。

龙山深处如定居，就彼结邻容我卜。

