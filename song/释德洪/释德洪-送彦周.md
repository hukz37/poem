# 送彦周

**作者**: 释德洪

## 诗词内容

虞卿脱魏齐，弃意与俱去。

公卿一破甑，掉臂不复顾。

萧何追韩信，弃车遂徒走。

贪贤如攫金，不见市人聚。

会合意倾写，掩书想风度。

彦周虽绿髪，风味映前古。

高论倾座人，能破万毁誉。

独立傲世波，屹然如砥柱。

令人毎见之，不敢发鄙语。

推堕吾法中，偃蹇揖佛祖。

死生人所怖，玩之于掌股。

此生几离别，此别觉酸楚。

夜寒众峰高，独看霜月吐。

明日解归舟，西风白蘋浦。

君去我独留，苍茫烟水暮。

