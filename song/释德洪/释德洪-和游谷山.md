# 和游谷山

**作者**: 释德洪

## 诗词内容

颍皋擘窠书棐几，玉勒银钩照林麓。

山堂聚观杂贤鄙，人人欢然如所欲。

独余耆年视凝远，就观尚如隔罗縠。

筠床瓦枕试新凉，小雨南风正清熟。

岸中一笑山答响，我亦为君聊捧腹。

晚晴轩槛亦何有，隔屋茶烟度修竹。

呼童索纸赋新诗，诗成字字清如玉。

人间何从有此客，满腹精神真可掬。

我惭衰老亦作诗，譬如菌芝生朽木。

