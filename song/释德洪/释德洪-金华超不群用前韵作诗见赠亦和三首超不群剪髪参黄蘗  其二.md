# 金华超不群用前韵作诗见赠亦和三首超不群剪髪参黄蘗  其二

**作者**: 释德洪

## 诗词内容

道人秀发兰牙吐，家在金华最西坞。

不从大士携画轴，一筇千里来游楚。

评诗结髪师浣花，论字童牙夸石鼓。

我皆不能但知爱，亦似胸中有佳处。

气韵翛然松上鹤，意态索寞阱中虎。

却于翛然索寞中，诗句时时出奇古。

乃知笔力有神助，三峡迅流辄于住。

疑非蓬髪休上人，定是秃头杨德祖。

