# 豆粥

**作者**: 释德洪

## 诗词内容

出碓新秔明玉粒，落丛小豆枫叶赤。

井花洗秔勿去萁，沙瓶煮豆须弥日。

五更锅面沤起灭，秋沼隆隆疏雨集。

急除烈焰看徐搅，豆才亦趁洄涡入。

须臾大杓传浄瓮，浪寒不兴色如栗。

食余偏称地炉眠，白灰红火光蒙密。

金谷宾朋怪咄嗟，蒌亭君臣相记忆。

我今万事不知佗，但觉铜瓶蚯蚓泣。

