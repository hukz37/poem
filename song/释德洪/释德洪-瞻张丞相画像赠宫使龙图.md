# 瞻张丞相画像赠宫使龙图

**作者**: 释德洪

## 诗词内容

天下张荆州，乳儿识名誉。

医国陆宣公，护法崔元度。

平生风雷舌，咳唾作霖雨。

隔阔余十年，一旦成万古。

羊昙欲作恸，生存华屋处。

支遁亦伤心，路偶经姚坞。

赖有克家子，春色连眉宇。

君看谈笑时，亦是干国具。

会看如乃翁，独立无喜惧。

文章有种性，家法致工主。

此诗公应闻，想见笑掌拊。

