# 送雷从龙见宣守

**作者**: 释德洪

## 诗词内容

子苍布衣昨日脱，今日便校秘阁书。

勿惊韩雷相隐显，今来古孙名姓俱。

君看守道已华国，先生徂徕犹把鉏。

嗟君六丧寄空馆，富人满前那可拣。

坏衣悬鹑无一钱，想像郭公四十万。

青云故人气如春，解令寒谷生和珍。

江浦买舟春水生，片帆何日到宣城。

府中若见空青老，从渠为觅诗遗藁。

