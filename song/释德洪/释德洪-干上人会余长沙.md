# 干上人会余长沙

**作者**: 释德洪

## 诗词内容

兀坐思归不举头，窗风为我翻书叶。

众中闻语认乡里，便觉石门寒疉疉。

云庵已作白塔新，当眼风枝心欲折。

道人丛林十年旧，古寺青灯夜相接。

失声方欲问江南，忽忆去年淮上别。

逃空蛩然闻足音，见子令人解愁结。

地炉火冷霜月苦，一室喧哗终暖热。

湘山破晓立俜停，秀抹铅华余积雪。

故应山亦为余喜，隔岸遥看圆笑靥。

千岩佳处可同游，明日波晴当理楫。

