# 谢李商老伯仲见过

**作者**: 释德洪

## 诗词内容

破屋如马厩，楚囚亦王尼。

名士连璧来，下马气吐霓。

论高玉屑锯，意妙鸡骇犀。

君看八尺姿，一尾抹万蹄。

弟昆清净妍，俱当籍金闺。

胡为披白帢，作队趋尘泥。

漏风驼止卧，跨海鹘方栖。

何时对陛下，道与稷卨齐。

功成归修水，春风雨一犁。

嗟余世不要，所至值涧溪。

愿从诸郎游，日涉长灌畦。

