# 次韵周达道运句二首  其一

**作者**: 释德洪

## 诗词内容

问人欲买山，便应知官情。

诗眼艶秋水，袖手望空青。

家蓄不贪宝，寸田常自耕。

永怀柴桑归，悠然见真诚。

不甘口腹累，折腰求乳腥。

偶题五字句，醉墨半欹倾。

麒麟入图画，鼎彝书姓名。

何如瘿瓢中，独酌郎官清。

鸟啼春寂寂，院静花冥冥。

悬知睡足处，衾暖纸窗明。

