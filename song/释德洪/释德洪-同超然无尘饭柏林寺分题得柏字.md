# 同超然无尘饭柏林寺分题得柏字

**作者**: 释德洪

## 诗词内容

沙村宿雨余，炊烟淡寒色。

山墟蚕市休，野饭渔舟隔。

忽逢柳际门，知有道人宅。

扣扉山答响，童子出迎客。

空庭竟何有，冻死千岁柏。

钟鸣食时至，老僧揖就席。

香秔定宿舂，露葵应晓摘。

羌饥一饭美，何啻万钱直。

风轩纳山翠，引手扪石壁。

爱此玉崔嵬，岁久自崩拆。

下有洄涡泉，甘凉冰齿颊。

勿轻一脉微，去涨万顷泽。

吾行无疾徐，住佳去亦得。

欲收有声画，绝景为摹刻。

兴来勿复缓，转顾成陈迹。

