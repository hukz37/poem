# 再游三峡赠文上人

**作者**: 释德洪

## 诗词内容

肉身大士延平公，眉毛如雪声如钟。

东坡醉眼亦多耳，信口呼作僧中龙。

坐令玉色烟峦里，晨钟暮鼓三千指。

而今滑冷撼不应，青灯白塔临寒水。

上人谈笑有精色，闻是延平坐中客。

紫霄峰下曾相逢，别来几何头已白。

地炉夜语寻前事，当日交游半生死。

与君等是三眠蚕，浮世百年那免此。

我寻旧游聊自娱，忽然见君懽有余。

一笑且从吾所适，后会重来知有无。

