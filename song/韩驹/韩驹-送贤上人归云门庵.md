# 送贤上人归云门庵

**作者**: 韩驹

## 诗词内容

云门秀色连云居，石林参天冬不枯。

溪回仿佛菜叶下，路转崔嵬茆屋孤。

上人一口尽诸佛，肯顾世上群儿愚。

独寻庞老不惮远，此事古有今人无。

我穷活计依精庐，千年香火勤朝晡。

远来无物可祗待，苦笋淡粥同斋盂。

翻然别我出门去，春雨趁耕姜芋区。

不须领众强自苦，一庵高卧真良图。

