# 次韵馆中诸公游慈云寺

**作者**: 韩驹

## 诗词内容

嘉蔬随客庖，香饭出僧甑。

聊为一饱谋，未暇谈禅病。

二公当代豪，词林气方盛。

五言谨诗律，百罚严酒令。

乐与同舍郎，共此给园浄。

想像斜川游，何如舞雩咏。

甘瓜自雍丘，肥芡来新郑。

肴果各有携，笑我室悬磬。

陋质谢不往，实愧琼瑶映。

人生一车足，那须富千乘。

有兴驱短辕，宁辞沮洳径。

及时速行乐，莫待苦脚胫。

炎暑忽已阑，当念时难更。

