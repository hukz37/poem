# 次韵黑毡歌

**作者**: 韩驹

## 诗词内容

黝奴生长西南夷，朅来中国蒙公知。

提携十年行万里，宠爱肯为新人移。

但愿结髪为玄妻，不愿能歌名雪儿。

夜寒僮仆尽僵缩，我独妩媚呈余姿。

只惭家世不可考，辩舌推源烦惠施。

苦言泸水异京水，生女那复白如脂。

或疑乌几定乃祖，又言黑貂为姆师。

托身似与青女约，荐枕常须黄你随。

长伸两脚得安卧，莫作杜老怜腰支。

他年老朽幸勿弃，从来弱质不自持。

贤哉翁诗善名我，不须更换昆仑诗。

