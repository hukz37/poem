# 上陈莹中右司生日诗

**作者**: 韩驹

## 诗词内容

悠悠大块间，万类纷相敌。

伟哉拔俗人，真宰岂无力。

六经陷邪说，诸儒用一律。

天未丧斯文，公生抱绝识。

著书罗古今，射策开胸臆。

前辈几欲尽，后来昧所适。

天将激颓波，公生秉孤直。

数谏难居中，三已无愠色。

海宇属无虞，天工或旷职。

天实佑皇帝，公生蕴奇德。

培成栋梁资，一旦壮王国。

禁网虽小寛，疲俗未全逸。

天惟念我民，公生冨才术。

簸扬云雨势，诸方待膏泽。

天既责公深，眉寿天何惜。

行看佩相印，不羡登仙籍。

南山雅望重，北斗威声赫。

禀生固难朽，吐纳自不息。

惟昔轩冕徒，浪喜山林迹。

留侯追赤松，志就亦何益。

傅说为列星，但已脱寰域。

孰知我公贵，与国长无极。

