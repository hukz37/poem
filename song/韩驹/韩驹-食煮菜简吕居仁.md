# 食煮菜简吕居仁

**作者**: 韩驹

## 诗词内容

晓谒吕公子，解带浮屠宫。

留我具朝餐，唤奴求晚菘。

洗箸点盐豉，鸣刀芼姜葱。

俄顷香馥坐，雨声传鼎中。

方观翠浪涌，忽变黄云浓。

争贪歙钵暖，不觉定碗空。

忆登金山顶，僧饭与此同。

还家不能学，永费烹调功。

硬恐动牙颊，冷愁伤肺胸。

君独得其妙，堪持饷衰翁。

异时闻豪气，爱客行庖丰。

殷勤故煮菜，知我林下风。

人生各有道，旨蓄用御冬。

今我无所营，枵腹何由充。

岂惟台无馈，菜把尚不蒙。

念当勤致此，亦足慰途穷。

