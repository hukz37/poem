# 送葛亚卿欲行不一过仆

**作者**: 韩驹

## 诗词内容

吾庐偪仄门三尺，惭愧春风巧相觅。

叩关惟许葛王孙，有时藉草倾余沥。

汝不如南池主人车载客，红旗皂盖行远陌。

又不如东郭公子柳藏门，青娥绿髪坐开樽。

是身牢落终何为，人不汝嫌汝自嗤。

伸眉一笑能几时，忽闻春尽王孙归。

春风欲尽犹有情，飘英堕絮俱伤神。

王孙未归迹已扫，秣马膏车何太早。

明日一杯愁送春，后日一杯愁送君。

君应万里随春去，若到桃源记归路。

