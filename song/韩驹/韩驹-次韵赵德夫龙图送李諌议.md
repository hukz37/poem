# 次韵赵德夫龙图送李諌议

**作者**: 韩驹

## 诗词内容

尝闻中兴日，补衮用老儒。

乱离岁月驶，如隙过白驹。

慷慨请击贼，艰难论迁都。

百谋未一试，去国秋云初。

归来视青镜，老色上鬓须。

新亭对茂弘，建邺怀伯符。

古来兴废地，俯仰再呜呼。

使君亦伟人，独我惭非夫。

邂逅得参语，僧坊饭伊蒲。

谁云异乡县，契合连簪裾。

我有一叶舟，可钓宣溪鱼。

如君医国手，宁当堕江湖。

燕雀尚纷拏，志士极欷歔。

时哉更搏击，饥鹰思草枯。

