# 上辛太尉生辰诗

**作者**: 韩驹

## 诗词内容

昭代群龙用，名家奕世昌。

储精生辅佐，挺秀诞忠良。

郁郁充闾瑞，荧荧照室祥。

莲花雄址峻，竹箭庆源长。

硕德宜廊庙，英材合栋梁。

公清凌颢气，严肃厉秋霜。

莲宝符千载，威名瞻赡八方。

量陂吞玉海，言派泻银潢。

功业彝章显，谋猷棣萼芳。

检身金井洁，落节翠{土离}骧。

列郡依仁牧，千英服智囊。

精忠裨主圣，膏泽致时康。

邓禹重兴汉，汾阳再造唐。

公心平国是，戮力振朝纲。

斧钺安南服，威棱振北疆。

温恭谦节著，仁惠德风扬。

鸑鷟金昆盛，貔貅虎旅强。

望风辞印绶，当路悚豺狼。

电扫除妖孽，雷驱息叛亡。

一心仁以厚，五福寿而臧。

论议留青简，勋庸纪太常。

鸿恩非易报，盛德固难忘。

便合持枢极，那容著海乡。

庄椿祈不老，辽鹤𥩟来翔。

愿向中书府，年年荐寿觞。

