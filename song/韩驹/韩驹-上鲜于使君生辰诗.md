# 上鲜于使君生辰诗

**作者**: 韩驹

## 诗词内容

惟昔高唐梦，熊罴召吉占。

气锺西蜀秀，时应仲秋严。

江汉挥麈尾，风云起笔尖。

微词追屈宋，精义到黄炎。

操履禁寒柏，名声耿衣蟾。

击强雕鹗健，治剧䴙鹈铦。

使者旌旄易，将军印绶添。

鸳鸯随步武，虎豹入韬钤。

锦覆郎官被，彤垂太守襜。

两行分蜜炬，十里上珠帘。

礼士尝悬榻，诛奸忽奋髯。

雨堂昏绛帐，风帙乱牙签。

银汉星初焕，金茎露已霑。

欢声连北固，寿邑更东渐。

丽句充文几，奇香溢玉奁。

簪绅五福具，樽俎四夷兼。

贱子真殊幸，清标获屡觇。

谈蒙雕朽木，猥辱画无盐。

嘉运方熙洽，英才岂滞淹。

伫公归法从，斯道慰民瞻。

