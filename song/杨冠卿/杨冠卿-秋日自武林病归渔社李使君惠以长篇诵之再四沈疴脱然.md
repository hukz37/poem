# 秋日自武林病归渔社李使君惠以长篇诵之再四沈疴脱然

**作者**: 杨冠卿

## 诗词内容

忆昨走京华，炎曦昼方赫。

终日无一欣，梦遶旧泉石。

西风趁惊波，兹焉挂帆席。

千年辽鹤归，客屦户外积。

雕胡饭新炊，云腴饮甘液。

杞狗杂苓龟，夜吠更晨吸。

荣华风中烟，得丧付儿剧。

宁复效辕驹，长鸣悲伏枥。

李侯金闺彦，气与嵩华敌。

龙门世莫攀，冰鉴古无匹。

𫘝𫘨千里骏，晨炊共蓐食。

高吟动鬼神，落笔风雨疾。

句诵血模糊，妙理难致诘。

