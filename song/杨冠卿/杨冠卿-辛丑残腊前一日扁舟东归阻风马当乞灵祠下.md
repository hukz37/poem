# 辛丑残腊前一日扁舟东归阻风马当乞灵祠下

**作者**: 杨冠卿

## 诗词内容

维舟桑落洲，十日风和雨。

雨余江波平，山横眉黛妩。

急呼黄帽郎，来扣灵真宇。

椒桂荐芳馨，鱼龙忽掀舞。

巨浪拍天浮，万叠震鼍鼓。

淮洲十里间，蜚檝不可渡。

三老前跪陈，珍贝非神予。

愿言点归装，勿为神所怒。

我生窭且贫，穷涂一羁旅。

照乘乏明珠，落霞有佳句。

稽首谢龙君，放我扁舟去。

