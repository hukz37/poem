# 临邛道士招魂歌

**作者**: 艾性夫

## 诗词内容

锦袜生尘脱红玉，琼蟾夜抱金娥哭。

芙蓉露瘦寒花钿，𫛛鹊楼空冷银烛。

轻鸾小凤横紫箫，彩云密漾青霞绡。

桂心沁入锁子骨，蕊宫贝阙天都遥。

玉床梦断心欲死，独抱秋衾咽香髓。

方瞳白羽青简书，驾月骑风渡瑶水。

琼楼碧户翠雾香，紫兰结佩红薇囊。

云车仙子不可识，芳卿寄谢真荒唐。

蔗浆不饮啼寒泪，不悟齐人少翁诡。

安得天上蓬莱宫，却着人间马嵬鬼。

