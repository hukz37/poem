# 赠后山僧谦自牧游

**作者**: 艾性夫

## 诗词内容

为僧不游酰瓮鸡，游不名山沮泽龟。

见山无诗僧亦俗，诗不高古犹无诗。

吾谦年少锺老气，髪根甫断拨云去。

归来笠雪两肩寒，已觉囊中有佳句。

一枝瘦杖万里心，策策尚欲穷幽寻。

湖光山绿上下竺，谷花溪月东西林。

我亦爱山行不得，把酒高歌壮行色。

为语春风九里松，题诗野客今头白。

