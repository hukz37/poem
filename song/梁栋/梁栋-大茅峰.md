# 大茅峰

**作者**: 梁栋

## 诗词内容

杖藜绝顶穷追寻，青山世路争岖嵚。

碧云遮断天外眼，春风吹老人间心。

大龙上天宝剑化，小龙入海明珠沈。

无人更守玄帝鼎，有客欲问秦皇金。

颠崖谁念受辛苦，古洞未易潜幽深。

神光不破黑暗恼，山鬼空学离骚吟。

我来俛仰一慨慷，山川良昔人民今。

安得长松撑日月，华阳世界收层阴。

一声长啸下山去，草木为我留清音。

