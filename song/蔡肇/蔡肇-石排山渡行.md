# 石排山渡行

**作者**: 蔡肇

## 诗词内容

中泠之西古石排，狂波悍浪何能摧。

颠崖骨立不受土，草木坚瘦知谁栽。

长蛇怒结花磥磈，苍隼饥啸寒毰毸。

舟师雨汗渡洑水，捩舵失手遭旋雷。

我行十月潮如落，百仞屹立青琼瑰。

天吴白鲸隠映没，贝阙珠宫空洞开。

沉沉窟宅閟奇鬼，赤衣驾马胡为哉。

群珠可毁不可照，扶桑羡门归去来。

