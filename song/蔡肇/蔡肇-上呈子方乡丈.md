# 上呈子方乡丈

**作者**: 蔡肇

## 诗词内容

西方残敌鱼游釜，往岁天兵收境土。

军行旱海口生烟，沙井无泉天不雨。

将军意气吞八荒，欲入凉州倾马乳。

坚城不下河未冰，幕中稍觉从军苦。

曹侯献计取东关，帐下选锋同此语。

归来塞色侵鬓毛，联翩始阅交衢舞。

不学行间妄校尉，尽斩孙歆封万户。

人生富贵有危机，彘肩不愿加雕俎。

