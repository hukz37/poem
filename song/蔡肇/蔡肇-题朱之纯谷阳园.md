# 题朱之纯谷阳园

**作者**: 蔡肇

## 诗词内容

陆机异时宅，故物无复迹。

悠悠谷水阳，野水凄余碧。

我观豪士赋，文字岂不白。

一为功名误，末路真可惜。

至今风雨夜，哀鹤鸣不息。

千秋得吾人，浄眼照阡陌。

结茅风烟际，一悟世网窄。

古今一丘貉，贵贱百年客。

闭门橙橘香，隠几冰冻释。

我惭升斗禄，矫首望八极。

人生劳佚间，此殆天所檄。

鹏翔赤霄动，鲸喷碧海坼。

为尔具扁舟，送此齿发迫。

