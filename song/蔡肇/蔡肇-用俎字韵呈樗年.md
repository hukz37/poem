# 用俎字韵呈樗年

**作者**: 蔡肇

## 诗词内容

堕灶一言能破釜，魔界扫空成佛土。

锺山道场天所开，万壑千岩没华雨。

白衣居士演真谛，江汉滔滔流去乳。

自从玉髻飞上天，妙缘谁救诸有苦。

我昔南行入定林，水鸟松风能妙语。

六时天乐彩云飞，百丈寒江翠绡舞。

此地知君曾着力，雷作弹指开蛰户。

空山蕙帐盍思归，秋末晚菘行可俎。

