# 长夜吟  其一

**作者**: 曹勋

## 诗词内容

舜枯槁，尧瘠癯，益稷播艺躬耕锄，神禹勤瘁劳体肤。

子孙放废等庸奴，一身辛苦逾匹夫。

孔子称大圣，颜子称大儒。

寝席不暇暖，箪瓢困穷庐。

盗跖饱人肉，列鼎吹笙竽。

庄𫏋肆淫虐，玉食驱华车。

人生贵得意，孰识贤与愚。

白日沉西山，烟蔼低平芜。

悲风搅原隰，劲气摧高梧。

歌钟满前庭，宾客罗簪裾。

侍女艳流景，芳泽扬通衢。

珍肴如丘山，美酒如江湖。

贤圣苟如此，不醉将何如。

