# 游仙四首  其三

**作者**: 曹勋

## 诗词内容

严驾发沧浪，行乐从所之。

方诸款青童，隠景朝郁仪。

流金戒前导，玉节纷萎蕤。

运策乘飞电，扬旌耀彩霓。

斑龙承倒景，蠖略翔紫微。

命我发金策，受事临西垂。

白帝启真箓，斟酌合四时。

解带清商馆，置酒璇渊池。

高酣发空谣，群响凄以悲。

海水变苍陆，翻覆如奕棋。

咄叱红尘子，役役何所为。

