# 反招隠

**作者**: 曹勋

## 诗词内容

骅骝天下骏，所制在服箱。

苏秦天下辩，所失恋冠裳。

达人贵自重，出处保龙光。

山花丽云锦，鸟语调丝簧。

清泉激鸣琴，掩抑合宫商。

芝术胜粱肉，兰菊有余芳。

白云结山友，来往俱相忘。

世路甚谿谷，簪笏诚羁缰。

人心若丘山，咫尺不可量。

猿鹤熟可驯，人熟不可防。

留侯从赤松，范蠡辞越王。

二子保令终，避世容何伤。

王孙促归轸，吾徒方退藏。

