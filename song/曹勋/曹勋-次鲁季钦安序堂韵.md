# 次鲁季钦安序堂韵

**作者**: 曹勋

## 诗词内容

蒙溪有广厦，先生居之安。

雅得林泉乐，不与尘土干。

隠隠揖遥碧，弥弥濯清川。

高明意乃适，至游情所耽。

世故蜡味薄，岂待宝所参。

北窗接陶令，素月抚阮咸。

终吉遂无咎，位置遵连山。

邈哉岩壑老，公契如金兰。

揆此宅相奇，欢然谈笑间。

落落幽胜处，安得同游盘。

愧我西北客，恨匪户籍占。

但当风月夕，遐想冰雪颜。

