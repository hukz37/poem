# 残春雨夜读陈子高诗用其韵

**作者**: 李洪

## 诗词内容

春事忽已阑，年华何驶急。

客子困穷年，卧若蛇蚓蛰。

泥深没屐齿，市桥灯熠熠。

残缸玉虫缀，檐雨泫如泣。

归期傥有征，缓我百忧集。

余生本畸人，三年楚囚絷。

经商逐毫末，索米慁畿邑。

君门深九重，无籍岂敢入。

涸辙望斗升，然桂炊玉粒。

妻孥寄田庐，诛茆冬未葺。

朅来几弦晦，漏屋想沾湿。

但喜一犁足，犉犊起{角咠}{角咠}。

耕耨贵及时，归欤具籉笠。

