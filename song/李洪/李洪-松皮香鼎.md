# 松皮香鼎

**作者**: 李洪

## 诗词内容

南山长鬣五大夫，峩冠织翠华襟裾。

老藏山泽骨相臞，捐躯鼎鼐计不踈。

偶向寒窗伴腐儒，坦腹耸身止坐隅。

鼻观如与芝兰俱，非烟非雾时有无。

愧尔不及清庙瑚，窃蒙顾盼承吹嘘。

弥明不解世俗书，哑然尚能赋此乎。

我惭刘侯敢诋渠，明窗昼永勤三余。

三生结习痛扫除，尚余闻熏六凿俱。

篆烟起灭凌太虚，嗒然隠几兼忘吾。

