# 借汪路教韵题赵东麓判丞临清堂

**作者**: 杨公远

## 诗词内容

结屋俯清溪，萧然迥出奇。

书藏千万卷，梅浸两三枝。

入竹风声细，移花日影迟。

乐山仍乐水，何虑复何思。

菊有陶潜逸，兰无屈子悲。

娱情琴上操，遣兴局间棋。

对客频倾酒，临流賸赋诗。

要将闲度日，只恐道关时。

触目多幽致，留题总色丝。

细吟增敬羡，貂续匪佳辞。

