# 题贤女祠

**作者**: 曾原一

## 诗词内容

翻手作云覆手雨，刘翁乃尔女如许。

飘飘上下随春风，妾身肯似章台絮。

门前江水深更深，沈沈此水明妾心。

后来志士为感慨，过此往事成悲吟。

嗟嗟许蔡复许吴，女吴绝蔡成二夫。

此时哀泪苦几谏，翁意或可还其初。

吴家箱币罗堂前，女兮脉脉胡不言。

后来吴郎傥不死，清祠未必能江边。

女今贤明照天宇，翁也反复闻千古。

许吴之日回此天，女贤翁否俱无传。

