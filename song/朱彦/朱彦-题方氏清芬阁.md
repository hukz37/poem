# 题方氏清芬阁

**作者**: 朱彦

## 诗词内容

干戈唐季风尘中，一代文章扫地空。

先生诗鸣最晚出，句法未减元和工。

玉壶藏冰不受垢，卜隠宛蹈严陵踪。

至今名字照人目，直与山水为无穷。

我舟南纪坐烦促，接岁风波仍转蓬。

缅怀先生酌溪水，梅花如霰落晚风。

清芬筑室家有法，亦见裔孙白云翁。

叔今策得待三接，仲也昔跨御史骢。

乃翁归来三十载，语笑但觉朱颜红。

翁不见东飞百劳西飞燕，南飞乌鹊北飞鸿。

人生游宦正如此，我欲买田归江东。

