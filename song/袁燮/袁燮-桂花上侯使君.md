# 桂花上侯使君

**作者**: 袁燮

## 诗词内容

秋雨洗残暑，秋空渺寥廓。

秋清入花骨，风致殊洒落。

何人剪瑠璃，被以宝璎络。

英英妙点缀，细细疑纷错。

谁知一粟中，十里香喷礴。

自便金气爽，不赴东皇约。

黄裳得中正，无心羡丹雘。

我欲纵幽赏，村醪不堪酌。

攀折不辞劳，相对空索寞。

风流贤使君，襟怀富丘壑。

敬为使君寿，芳菲两相若。

