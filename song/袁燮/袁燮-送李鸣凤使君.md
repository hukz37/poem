# 送李鸣凤使君

**作者**: 袁燮

## 诗词内容

道山群玉府，密迩日月光。

夐与尘世隔，恍如白云乡。

李侯好古士，来自天一方。

峩冠英俊林，掉鞅翰墨场。

著庭秉直笔，省户推望郎。

高情遽勇退，远业真难量。

黎庶多困穷，抚摩仗循良。

鹰鹯岂不鸷，凤鸟乃嘉祥。

生财固有道，视民当如伤。

宁乏强敏称，毋令本根戕。

仁圣子万姓，迩遐如一堂。

贤牧着声绩，玺书随褒扬。

我归伏茅荆，翘首观高翔。

