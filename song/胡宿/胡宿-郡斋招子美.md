# 郡斋招子美

**作者**: 胡宿

## 诗词内容

月色初藏桂，年芳渐有梅。

人情欣腊破，天意许春回。

阴雪迎风解，寒澌向日开。

午枰宜试着，卯瓮好尝醅。

寓兴题红叶，乘闲步紫苔。

长吟溪上曲，偏忆洛中才。

绝墨凌崖石，高文拂斗魁。

诗锋无敢犯，酒户少能陪。

绿发裁方鬒，丹心未肯灰。

琴书聊偃仰，鱼鸟暂徘徊。

蔚豹虽藏雾，蟠螭已得雷。

只愁腾踏去，相望隔蓬莱。

