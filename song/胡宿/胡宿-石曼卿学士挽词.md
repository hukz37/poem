# 石曼卿学士挽词

**作者**: 胡宿

## 诗词内容

才出群英表，文推一代雄。

灵蛇操掌上，云梦纳胸中。

醉墨千峰立，吟毫八极空。

居官疏皎核，处世倦磨砻。

绿酒常埋照，清琴自寄通。

昌言曾拂治，密疏早谈戎。

天子知亭伯，时人重孟公。

何言执戟滞，便到阖棺穷。

鵀鸟巢门止，骅骝挶枥终。

芝筋留御帐，箫赋落王宫。

薄葬依庄叟，残书付所忠。

惟余身后得，凛凛是英风。

