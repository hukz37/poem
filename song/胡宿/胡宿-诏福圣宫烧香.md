# 诏福圣宫烧香

**作者**: 胡宿

## 诗词内容

徼道西华内，觚棱北斗傍。

神灵安肯构，恩泽赐燔香。

渤澥通骊窟，昆仑拱画梁。

清坛浮早景，碧瓦霁初霜。

甲帐严如在，丹檐迥欲翔。

隆姿瞻汉后，余烈畏轩皇。

埋剑桥山远，游冠阁道长。

白云迷处所，仙掌镇相望。

五岳扶封域，三辰纬典章。

升歌留宝鼎，刻号在神房。

盛德尊原庙，遗仁睦鬼方。

圣文名善继，百世溢流光。

