# 钓台  其一

**作者**: 刘昌言

## 诗词内容

汉业中微炎祚衰，四海奸豪窃神器。

南阳龙虎方鬭争，赤伏真人正天位。

先生高隠来富春，耕耒青山自如意。

一竿渔钓乐幽深，七里溪光弄苍翠。

朝中天子思故人，物色寰中引其类。

先生独步衣羊裘，咳唾浮云轻富贵。

足加帝腹傍无人，星动天文失躔次。

卓哉光武真圣君，终使狂奴毕高志。

云台千尺尽功臣，谁肯回顾钓台地。

