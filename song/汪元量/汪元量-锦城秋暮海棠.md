# 锦城秋暮海棠

**作者**: 汪元量

## 诗词内容

锦城海棠妙无比，秋光染出胭脂蘂。

日照殷红如血鲜，箭砂妆粒真珠子。

玉环著酒睡初觉，脸薄粉香泪如洗。

绛纱穿露水晶圆，笑杀荷花守红死。

蜀乡海棠根本别，有色有香成二美。

春花开残秋复花，簸弄东君权不已。

锦袍公子汗血驹，宾客喧哗间朱紫。

有酒如池肉如山，银烛千条照罗绮。

萧娘十八青丝髪，手把金锺歌皓齿。

神仙艳骨世所无，歌声直入青云里。

江南倦客惨不乐，鸣笛哀筝乱人耳。

干戈满地行路难，屏里吴山数千里。

遥怜花国化青芜，浪蘂浮花敢欣喜。

草堂无诗花无德，窃号花仙宁不耻。

春花撩乱亦可怜，秋花烂熳何为尔。

花前妙舞曲未终，红雪纷纷落流水。

薄命佳人只土尘，抛杯拔剑长歌起。

