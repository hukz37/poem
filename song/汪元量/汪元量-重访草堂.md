# 重访草堂

**作者**: 汪元量

## 诗词内容

放櫂花谿去，重来访草堂。

菰蒲依静渚，杨柳遶回塘。

野堑棨高下，山墙竹短长。

槁梧含古色，瘦菊减清香。

鼙鼓檛三叠，旌旗列两行。

花娘纷舞袖，座客竞飞觞。

醤蘸生葱白，虀浇熟韭黄。

洪炉催卷餠，匕首割烧羊。

大笑诸公醉，高谈小子狂。

城关犹未掩，冠盖已飞扬。

鸟语青松里，人行锦树傍。

杜陵轻出峡，千古隔潇湘。

