# 麻姑仙坛歌

**作者**: 汪元量

## 诗词内容

麻姑飘飘出烟雾，红尾凤飞骑不住。

青城山高风露寒，珮环挂着山花树。

花雾蒙蒙香湿衣，一点柔红泻香露。

群仙行酒擘麒麟，玉碗金盘间犀箸。

琼璈铁笛含氤氲，二十三弦语幽素。

琼台宴罢醉不归，月出昆仑天未曙。

青衣结束金丝蘂，鹤扇双行引归路。

白云叠叠水潺潺，神仙窟宅知何处。

