# 昝相公送锦被

**作者**: 汪元量

## 诗词内容

蜀都府主迎宾客，赠我蜀锦三百尺。

美人{艹敕}{艹敕}弄金梭，鸳鸯机上初成疋。

繁花乱蘂皆同心，艳枿中含杜鹃血。

玉妃如霜姑射仙，金刀剪破云霞缬。

为我裁成合欢被，细意密缝无线迹。

道人把玩色相射，银海光摇泪珠滴。

却忆故家初破时，绣龙画雉如砂石。

绮窗窈窕花离离，红妆万镜娇无力。

百幅锦帆风不动，绿湿红鲜荡春碧。

纷华过眼一梦如，蜀锦吴绫复何益。

白茅安用红锦包，虎皮难以裹羊质。

只今卷锦还府主，心地了然无得失。

铜壶漏断银缸灭，昆仑影转初三月。

道人坐久闻妙香，纸帐蒲团自清绝。

