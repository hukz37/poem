# 武夷猴

**作者**: 刘子寰

## 诗词内容

猕猴群居时，得食互争夺。

嚣哓以力胜，无复长幼别。

及其有老病，同类争救活。

嗛食置其旁，交来伺饥渴。

死埋高崖巅，并力事窊掘。

乃知禀元命，无间{羽戊}与狨。

质性有所偏，良能或焉阙。

惟仁乃生理，恻隠由情发。

鸟乌知反哺，报祭及豺獭。

人心具中和，推此与天达。

物欲为私蔽，真知反磨灭。

利害怵于中，骨肉交朋绝。

一从失本心，比兽乃反劣。

武夷山多猴，此事樵者说。

因书观□篇，惟日三省察。

