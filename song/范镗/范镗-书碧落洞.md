# 书碧落洞

**作者**: 范镗

## 诗词内容

君不见英江碧落之洞之奇异，览遍堪舆无一二。

乱石丛中孕粹精，万里荒崖启灵秘。

飞来峰喜石玲珑，后人雕琢徂真风。

通天岩穴亦幽敞，有山无水非吾从。

锦石半空杳元迳，泉石犹怜未相应。

星岩山泽本自佳，却被渔人苦深病。

何如此洞妙神工，架空绝壑如长虹。

一水中流抱青碧，群峰掩映迷仙迹。

巨灵擘开神禹凿，怪石崆峒翳寥廓。

云华缥缈闻箫笙，宝室光腾下鸾鹤。

初疑河汉通天阍，欲泛星槎一问津。

又如悮入桃源浒，□□恐有先秦民。

我生僻性耽奇特，每遇胜游兴增逸。

□来得此慰初心，积虑沈疴恍如失。

吴罗二子亦豪英，溪头饮我双玉瓶。

醉来晞发云霜外，一笑林壑生秋声。

洞天福地遍天下，蓬岛三山终幻化。

会当八极恣神游，小作行窝驻吾驾。

