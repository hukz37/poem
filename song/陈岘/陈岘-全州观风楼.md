# 全州观风楼

**作者**: 陈岘

## 诗词内容

江源发蛮荒，来与湘灌遇。

交流趋城隅，清映日东注。

群山半楚越，驰骤若竞赴。

谯门百步南，楼堞此雄踞。

观风久标名，栋宇初改故。

极目渺塞岭，蔚起矗云雾。

千里耸翠碧，众水横练素。

古寺带林薄，渔艇依野渡。

村墟互隠见，风烟自朝暮。

东西亘井络，碁分杂营戍。

偶值丰登年，乐此保生聚。

秋风黄花天，良集盛簪屦。

肴觞固匪虔，借此山水具。

登临方兴深，诸君幸少驻。

