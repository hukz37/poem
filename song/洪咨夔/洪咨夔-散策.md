# 散策

**作者**: 洪咨夔

## 诗词内容

窈窕薜荔径，勃窣薝卜林。

六出无他香，御此众绿阴。

低头拾摽梅，齿老酸不禁。

仰看栗鼠度，危梢与云侵。

百舌巧滕颊，时过声自沉。

抟黍晚得意，𪾢睆流好音。

水旁两三家，煮茧矮屋深。

午忙不暇馌，荷鉏归藁砧。

夹桥女萝密，趋坞孙竹森。

仙人左元放，拍手东西岑。

一气地依天，万事古犹今。

溪山岂不好，感槩霜满簪。

前乎千百年，有人获我心。

后乎千百年，知谁同此襟。

