# 次李公谨美人行见寄

**作者**: 洪咨夔

## 诗词内容

梨花深寂杨花闲，雨鸠晴鸠两关关。

越王楼下春事繁，有美一人心独丹。

欲往从之厚我颜，无绣段兮为君懽。

子规夜嗥斗阑干，江草碧色江波漫。

芙蓉城头芳露干，有美一人拥朝寒。

欲往从之髀肉酸，无桂棹兮扬君澜。

牛头拨云寻懒残，牛背落日人空还。

短筇尚点湘妃斑，好春未必天能悭。

东风到处如家山，白发相对毋永叹。

荼{艹縻}结架三百间，为君醉倒骄旁观。

