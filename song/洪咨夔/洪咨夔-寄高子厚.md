# 寄高子厚

**作者**: 洪咨夔

## 诗词内容

盘隠门下客，流落余两个。

我故稔子穷，子亦谅我懦。

穉松高未尺，早望屋脊过。

小莲出才寸，便誉车轮大。

急滩倒撑舡，狭路错推磨。

不诮材无堪，祗叹命未作。

沽酒劳閴寂，裹饭问寒饿。

为分猢狲愁，相对橐驼坐。

有无共甘苦，休戚先吊贺。

绸缪平生期，荏苒岁月蹉。

人情少耐久，世事难预课。

欲寻买山盟，恐踏算瓮破。

