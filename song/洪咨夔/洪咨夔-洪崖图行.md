# 洪崖图行

**作者**: 洪咨夔

## 诗词内容

修髯危肩老仙人，布袍革带乌靴巾。

胸中不着半点尘，天地万象胚𣍯春。

扇者橘，书者栗，瓢者术，缰而掣者葛，笠而鞭者拙。

中间厖然大者雪，从我两髯三髧一蹩躠。

馿何钝，奴何痴，前掣后鞭趣使驰。

麾鞭愈急行愈迟，掣缰欲断人馿疲。

但见尻秃秃，蹄局局，欲坠不坠止鸣木。

本无伎俩能喷玉，正可吞声春草绿。

先生御气存其神，下馿步行意更真。

从渠蹇材拗莫驯，超然目送八极辔凤骖麒麟。

