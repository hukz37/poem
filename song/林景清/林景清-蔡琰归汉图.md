# 蔡琰归汉图

**作者**: 林景清

## 诗词内容

文姬别子地，一骑轻南驰。

伤哉贤王北，一骑挟二儿。

二儿抱父啼，问母何所之。

停鞭屡回首，重会知无期。

孰谓天壤内，野心无人彝。

万物以类偶，湿化犹相随。

穹庐况万里，日暮惊沙吹。

惜哉辨琴智，不辨华与夷。

纵怜形势迫，难掩节义亏。

独有思汉心，写入哀弦知。

一朝天使至，千金赎蛾眉。

雨露洗腥瘢，阳和变愁姿。

出关拜汉月，照妾心苦悲。

妾心傥未白，何以觐彤墀。

狐死尚丘首，越鸟终南枝。

如何李都尉，没齿阴山陲。

