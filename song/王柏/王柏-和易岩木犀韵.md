# 和易岩木犀韵

**作者**: 王柏

## 诗词内容

秋光未为老，老桂开墙隈。

虽与春风背，依吐心未灰。

香浮玉宇远，体破金粟微。

诗翁被花恼，深夜灯重吹。

今朝恰重九，更泻茱萸卮。

霜螯未堪把，菊蕊青满畦。

景物自冉冉，气候犹迟迟。

对花莫冷淡，行乐姑随时。

清欢既易遇，不饮复何为。

兄弟琴瑟合，子侄鸿雁随。

月明人影散，泚笔赓新诗。

诗力𥬞天马，不可衔勒羁。

诗坛峻极谢推毂，莫学檀公三十六。

