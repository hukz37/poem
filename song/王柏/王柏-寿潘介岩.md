# 寿潘介岩

**作者**: 王柏

## 诗词内容

宝祐重颁历，祥开甲子三。

一分春色满，喜溢寿卮宽。

去岁霑馀庆，连宵饫豆笾。

今年东望处，紫气护天关。

正阻松椿祝，难忘契谊覃。

只将生硬语，便作瓣香看。

天不生贤数，人培厚德难。

几年涵养力，方到介而安。

出处随时义，从容最可观。

青云平进步，中立了无偏。

一解星屏绂，扁舟归故山。

修门无一字，已决此身闲。

卜筑迁新宇，除书动笋班。

勤渠朱邸讲，公论蔼朝端。

善类频回首，争先傒奏篇。

忠嘉当有力，圣德本天涵。

