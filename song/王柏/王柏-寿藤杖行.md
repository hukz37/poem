# 寿藤杖行

**作者**: 王柏

## 诗词内容

君不见奇章咨嗟削方竹，老杜作诗夸紫玉。

又不见东坡惊喜铁铿然，灵寿曾为汉臣辱。

我有怪藤几千岁，老髯乳节雷斧𣃁。

古苔苍藓封护秘，风删雨剥枝干秃。

头角轩昂曲虬势，皮毛冷滑鸟蛇腹。

鹤膝铜环不敢班，武夷湘水皆退缩。

不借山翁荷𦰏去，未逢太乙然藜读。

祥光闪闪意有在，殷勤来寿徐平叔。

平叔乐道玄又玄，姹女婴儿丹久熟。

两脚踏在真实地，一善满载长生箓。

采芝觅药扶峻崄，敲云挑月相追逐。

有时化作葛陂龙，先生骑上蓬莱宿。

