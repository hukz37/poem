# 宋史馆检阅所性先生时天彝父挽些

**作者**: 王柏

## 诗词内容

大专槃物兮刚柔荡摩，五行杂糅兮颛蒙孔多。

陶一气之奇佹兮奄宇宙之几何，握异采之陆离兮蹇儃佪而逶迤。

袭正轨之茂则兮耻践迹而循科，御长辕而猎太空兮摧九折之峨峨。

孑不群而介立兮众嚣嚣而肆呵，玄虬蹶泥兮浸雄虹于颓波。

陇廉孟娵之莫辨兮世揜揜其层{目我}，神藐藐而上征兮诉纬繣于太和。

忽修灵之聿皇兮任侏儒之傞傞，咎将谁执兮岂天赋之未薖。

落日下大墅兮慨高风之吟哦，羌若人之莫见兮感生意于庭柯。

卓丰词兮九里，亘千秋兮不磨。

