# 赠仙山刚公新创香林

**作者**: 王柏

## 诗词内容

佛说菩提泉，其性本澄澈。

人乃无芜秽，谁能还莹洁。

我观浸碧泉，泓渟贮芳冽。

恰如老师心，风止云迹灭。

忆昔著诗句，无乃太疏拙。

弹指二十年，相看头已雪。

老师辟新轩，眼方颇虚彻。

得得穴山窦，一脉引幽绝。

清泚贯花径，冷暖资众啜。

一动一以静，谁盈复谁竭。

水性本不殊，地势差有别。

即此两水间，尽是广长舌。

学子来问话，当以无说说。

但见香林香，薰蒸千万叶。

