# 寿立斋

**作者**: 王柏

## 诗词内容

思泉种德懋，后皇命淳美。

髧髦传正学，一念不妄起。

真固满腔仁，兢兢日增累。

甲子正一周，庞眉追甪绮。

年年三月初，南极何炜炜。

预酌长生尊，家庆合庭鲤。

今岁南极光，一照千余里。

我有百灵丹，远寄螺江边。

殷勤为子寿，角亢光芒寒。

一丸当一岁，送以华池泉。

初进双目清，再进华颠玄。

三进毛骨换，四进还童颜。

五进志气神，六七八进生羽翰。

进进诚不已，俯拍洪崖肩。

不须驾黄鹄，炯炯天地之方圆。

只恐独立无与侣，不如归来岁寒之下相周旋。

