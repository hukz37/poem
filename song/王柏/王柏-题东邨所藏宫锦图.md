# 题东邨所藏宫锦图

**作者**: 王柏

## 诗词内容

后德相成帝业昌，不耽歌舞夸新妆。

六宫妇式颁蚕事，职雅心耑清昼长。

忽见双娥理丝把，宽急对牵身势强。

辐轮飞转一缕细，文茵独坐迎微凉。

高卷翠帘三四侣，织就五采成龙章。

献功不须出宫壸，手授缝人裁帝衮。

端拱明堂万国朝，文物声明光四境。

何人遇此一段奇，追记丹青描不尽。

器用铺张规制精，默寓经纶合绳准。

世间画手无此图，疑是当年阎立本。

