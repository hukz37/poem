# 追赋秋浦

**作者**: 陈文蔚

## 诗词内容

我为秋浦游，欲访秋浦迹。

及已到此邦，秋浦无处觅。

或云百里间，始见江祖石。

或云江祖石，止在齐山侧。

地形著山川，记载具文籍。

父兄世流传，论且不可核。

况出形器表，理可俄而测。

所以圣人心，贵在于默识。

不然差毫厘，千里成舛忒。

想今锦𫛴鸟，欲见已不得。

试听白猿吟，傥能喧夜寂。

