# 和余方叔病中见寄

**作者**: 陈文蔚

## 诗词内容

我亦病闭门，机闲了无触。

故人送诗来，绸缪写心曲。

胡乃稽报章，悼往牵服属。

天理循自然，非敢故羁束。

人生寿夭定，心要无愧恧。

逞欲千乘危，安分一瓢足。

范雎倾穰侯，郦寄卖吕禄。

何如北窗卧，酒熟巾自漉。

况有圣贤书，可洗昏花目。

一任岁月驶，流徙惊转瞩。

安知疾疢余，非以石攻玉。

