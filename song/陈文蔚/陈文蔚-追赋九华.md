# 追赋九华

**作者**: 陈文蔚

## 诗词内容

我闻九华名，未登九华峰。

睨视百里外，烟翳尝冥蒙。

快意一披抉，几欲挟长风。

庶识真面目，高下俱迎逢。

飞雪如有意，未积先消融。

凌晨展清眺，万里开晴空。

炯然明吾眸，洗出青芙蓉。

未暇窥杳眇，固已领其宗。

忆昔访庐阜，妙处尝支筇。

景遇可题品，一一归诗筒。

九华名此邦，挺挺诸山雄。

若欲于五老，优劣定其中。

窃比之孔门，等级回与雍。

未敢谓核论，折衷章泉翁。

