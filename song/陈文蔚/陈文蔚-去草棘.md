# 去草棘

**作者**: 陈文蔚

## 诗词内容

草虽至微物，禀气何不同。

瑞者为灵芝，大抵和所钟。

薰者为兰荪，芬香播春风。

人知外秀异，胡不原诸中。

奈何一种类，亦费造化工。

沾濡足雨露，山川徒茂丰。

畏冗无地著，无足比蒿蓬。

成熟不堪食，但逞毫芒锋。

除却刺人衣，此外无余功。

惨虽未荆棘，包藏固难容。

因行为芟除，当路靡留踪。

害物亦害己，去汝如去凶。

安得天地间，榛翳亨衢通。

