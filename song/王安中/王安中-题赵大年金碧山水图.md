# 题赵大年金碧山水图

**作者**: 王安中

## 诗词内容

王孙胸中楚七泽，不学庸史夸水墨。

试开缇袭拂蛛丝，半幅鹅溪射金碧。

余闻女娲炼石补天缺，石破压天天柱折。

五色堕地金嵯峨，六鳌跨海吹银波。

扶桑玉虹下天半，贝阙珠宫紫云满。

桃花笑作十洲春，刘郎此地闻鸡犬。

系我不从天津槎，自阅妙画徒惊嗟。

迷魂一夜飞蝴蝶，觉来半破篷窗月。

