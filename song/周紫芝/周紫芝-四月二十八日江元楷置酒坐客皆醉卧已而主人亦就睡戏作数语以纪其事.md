# 四月二十八日江元楷置酒坐客皆醉卧已而主人亦就睡戏作数语以纪其事

**作者**: 周紫芝

## 诗词内容

西园春事阑，歌管罢丝竹。

青钱落高榆，幽鸟啭空谷。

江侯不能闲，折简到吾属。

净扫南窗尘，共把一樽玉。

重觞各颓然，睡味久乃熟。

齁齁两鼻雷，艶艶当筵烛。

因知欢有余，谁谓饮不足。

伟哉三玉人，曾不愧坦腹。

应怜俗子陋，礼法困窘束。

坐中饮湿生，起舞自成曲。

主人亦忘客，去留随所欲。

可笑陶渊明，欲睡客须逐。

