# 次韵郭宰题妙香寮

**作者**: 周紫芝

## 诗词内容

香严参鼻观，可受郢人斤。

谁能论许事，且炷松炉薫。

借此沈水力，侑我棐几文。

小阁亦窈窕，青烟散敷纷。

与人共婆娑，此意良殷勤。

恨无博山赋，可写蜀锦纹。

老人住江东，来作江西云。

江湖渺归思，先弟无余芬。

焚香此幽事，此外何所欣。

如人嗜昌歜，岂复思膻荤。

令君出新语，种学窥多闻。

但恐燕寝句，颇惭韦使君。

更当宿残火，薄雾看氤氲。

