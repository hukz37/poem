# 次韵季常叠前作见寄

**作者**: 周紫芝

## 诗词内容

人生富贵如五侯，禄丰位大功不酬。

朱轮华屋令人羞，一蓑不如归饭牛。

自驾款叚马少游，胜骤玉腕尚书骝。

少年蹭蹬在丘壑，晚岁风雨悲梧楸。

江边短艇苦唤我，此心勇往谁能留。

幽期正怨齿髪悮，事定不须龟䇲筹。

言虽太漫君莫笑，与语俗人真暗投。

香秔炊熟碧鲈美，横江已办秋风钩。

胸中它日几云梦，四海不劳围寸眸。

肯听儿女昵昵语，秋虫悲笑徒啾啁。

阳春白雪一落耳，竹枝凄怨惭蛮讴。

