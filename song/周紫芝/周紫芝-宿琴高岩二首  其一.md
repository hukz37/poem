# 宿琴高岩二首  其一

**作者**: 周紫芝

## 诗词内容

琴高古仙人，控鲤飞上天。

丹𬬻访遗迹，邂逅余山巅。

石壁削寒玉，万仭凌云烟。

隐雨有石屋，垂钓临平川。

旧闻钓处石，可坐八九筵。

邑宰颇呼客，醉歌日留连。

里胥厌追索，挽石沈深渊。

高秋见涯涘，巨石呈方圆。

斯民不可扰，此理甚坦然。

岂非仙圣居，未易污荤膻。

余生欣晚遇，想像追真仙。

净绿不敢唾，薄暮聊周旋。

