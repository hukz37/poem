# 次韵道卿观诸葛生制笔有感而作

**作者**: 周紫芝

## 诗词内容

任侯富三冬，志在食五鼎。

平生名教地，不对纷华境。

细书抄蝇头，何当避炎冷。

毛锥捐脱兔，高与堆阜等。

遂呼东郭{夋兔}，一一拔项领。

妙制窥良工，危坐销日永。

锱铢辨柔劲，束䌸较欹整。

那因将军恬，始拜管城颕。

乃知鬻伎穷，不异束麻𦼖。

苞苴入朱门，蠧蚛不窥省。

吾曹坐书痴，微言姑自警。

他年草玄窗，长物俱可屏。

潜夫倘或著，封禅慎勿请。

相过有余日，会待风云静。

