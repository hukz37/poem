# 次韵答春卿寻梅

**作者**: 周紫芝

## 诗词内容

霜梅槁立清江𣸣，谁当为挽归来魂。

青鞋醉踏江沙路，玉蕤簪帽惊王孙。

临风想见花有语，此郎词赋如文园。

花开无情落亦易，闻香当款知谁门。

怕看落地白雪满，便恐缀枝青子繁。

温风明月不易得，绕树莫放花黄昏。

知君共醉有佳客，此意归来谁与论。

烦君与问花无恙，尚堪一笑同清樽。

