# 夜宿长林明日游仙坛宫

**作者**: 周紫芝

## 诗词内容

麻川过长林，路转无百里。

积雨断津梁，日乱十六水。

忽从冈阜间，稍得千家市。

凌晨上仙祠，遂作折屐喜。

水流自汪湾，山亦甚雄伟。

小邑颇下临，扰扰屯聚蚁。

一笑相与言，黄冠有仙子。

为言庭前菊，霜余烂黄蘂。

采之制颓龄，可以坚髪齿。

不须事虚旷，至道亦良迩。

神仙固可学，吐纳乃余事。

斯言虽甚简，中亦含妙理。

