# 九月二十四日试吏省舍雨中独坐终日是日诵阮嗣宗秋怀十七首因效其体

**作者**: 周紫芝

## 诗词内容

素秋倏欲杪，鹑火亦已中。

霏微值零雨，黯淡悲西风。

出庭落叶下，古木寒条空。

何年琢翠𪩘，洞穴窥玲珑。

歳久人迹绝，乱石拥前峰。

稚松绝可怜，崛强榛菅丛。

但恐岁欲晏，霜雪日夜浓。

物理有变灭，人生苦龙钟。

异哉清切地，兹焉得从容。

聊为商声讴，独和寒窗虫。

