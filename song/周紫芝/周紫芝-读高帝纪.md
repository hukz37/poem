# 读高帝纪

**作者**: 周紫芝

## 诗词内容

始皇坑儒生，秦室遂颠覆。

取冠溺其中，何乃踵前躅。

亭长初秦民，秦事鉴已熟。

事有异取舎，安用自窘束。

方从丰沛豪，起逐中原鹿。

君王自神武，将士岂局促。

当时分汉茅，素行甚污辱。

屠沽与刀笔，杂然非一族。

叔孙晚见推，韩彭旋烹戮。

一弛复一张，往往如转轴。

高皇躬独断，此理深照烛。

英风渺何之，遗事空简牍。

