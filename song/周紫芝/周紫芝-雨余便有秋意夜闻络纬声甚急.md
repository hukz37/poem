# 雨余便有秋意夜闻络纬声甚急

**作者**: 周紫芝

## 诗词内容

朝来三尺雨，一洒遍原隰。

秋风扫快霁，凉气便相袭。

幽人倚寒窗，睡眼已生涩。

淅沥闻井梧，风枝摆余湿。

推枕夜未央，牵幌月还入。

凄然裘褐念，感此络纬泣。

嗟我岂不知，索衣寒无及。

家机卧空轴，麻缕无可缉。

殷勤语秋虫，相煎何太急。

谁能太早计，不死会当给。

吾言甚酸寒，不足劳掇拾。

书之示二豪，以当一笑集。

