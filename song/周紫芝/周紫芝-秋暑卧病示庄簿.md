# 秋暑卧病示庄簿

**作者**: 周紫芝

## 诗词内容

老火倏巳尽，金行殊未刚。

弱枣渐可剥，七月犹骄阳。

赤日不可向，白汗惊流浆。

谁将穷谷冰，为我濡枯肠。

况兹老病躯，息偃真在床。

敲秋赖风玉，微飚袭衣裳。

言念北征士，万里方拓疆。

秋云静边日，光耀剑戟场。

君今饱韬略，论事时抗章。

诸公颇动色，有策云甚良。

何当给锋车，结佩朝明光。

一鼓收关河，再鼓擒戎王。

兵戈既静洗，不复腥犬羊。

万夫各解甲，四海均清凉。

