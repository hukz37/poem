# 苦笋

**作者**: 周紫芝

## 诗词内容

庾郎鲑菜不满腹，三岁杯盘入吴俗。

江头四月乌贼来，经日杨梅雨中熟。

是时苦竹方生儿，锦绷时露骈头玉。

杭人吓饭正要虎，日以千金换盈束。

人莫不食鲜知味，妙理听君论反复。

舌头谁识苦中甜，今乃苦口后为福。

蔗中佳境甘似饴，厚味可人终腊毒。

江南山多岂无此，苦甚何止秋荼酷。

天公时为饷馋人，雨洗风吹满山谷。

从今不敢料吴侬，但煮虾蟆当粱肉。

