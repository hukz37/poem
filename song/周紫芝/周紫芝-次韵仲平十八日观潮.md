# 次韵仲平十八日观潮

**作者**: 周紫芝

## 诗词内容

吴儿轻生命如线，赤脚翻身踏江练。

南人惯看心不惊，北客平生眼希见。

海上潮来雪不如，中郎诗成锦初烂。

句法岂但窥澄江，壮士何从挽天汉。

飞流溅沫不足论，万壑千岩此为冠。

觧言越峤翠摩空，岁与浪花争隐见。

我亦苍颜阅九州，始问江神得奇玩。

六年东望西兴云，岁月崩奔一飞箭。

拟将匹练作江图，归与故人夸伟观。

倘从江海识波涛，分逐秋篷共流转。

试令海若语冯夷，惭色自应须满面。

谁当更草海潮篇，词采风流付王翰。

