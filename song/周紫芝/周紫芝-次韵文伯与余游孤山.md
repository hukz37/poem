# 次韵文伯与余游孤山

**作者**: 周紫芝

## 诗词内容

客尘费爬搔，佳士要推挽。

谁与同薄游，君来慰愁眼。

并湖得名山，水色淡平远。

清泉手可掬，汲绠不畏短。

何人谈醉翁，但取瀹茗椀。

古干不受寒，霜露阅岁晚。

向来后庭花，想像空婉娈。

堂堂两使君，摹昼暗丹粉。

名莭冠今古，风流未渠泯。

处士一癯儒，万像共偃蹇。

珠玉俨在前，未肯作寒窘。

胜游那可既，客意殊未满。

更当穷两高，岂复悔重趼。

果腹尚可期，尝鼎安一脔。

