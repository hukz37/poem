# 雨后过琴高岩

**作者**: 周紫芝

## 诗词内容

夜雨喧旅枕，晓径深春泥。

奔流自山来，转眼忽渺弥。

微生抱羁蹇，老病凌欹危。

青山岌当前，客意恍若遗。

空崖倚天立，怪石从云垂。

云间笙箫声，隐约天风吹。

斯人已仙去，孤踪邈何之。

钓石屹中流，谁来把纶丝。

一水绕山麓，浅碧涵涟漪。

长年抗尘容，照水羞华髭。

羡门不可遇，惜哉吾巳衰。

人生不学仙，万冢空累累。

于今岂未可，抚事聊歔欷。

