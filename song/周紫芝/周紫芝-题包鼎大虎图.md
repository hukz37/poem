# 题包鼎大虎图

**作者**: 周紫芝

## 诗词内容

人间妙伎古亦有，画虎从来易成狗。

何人为作老於菟，鼎死百年无此手。

想当运笔亦有神，睥睨知谁看回肘。

便恐阴崖风雨来，何止草中狐兔走。

易生惊猿羞挂枝，周昉稺犬空复肥。

画中生意似可喜，此虎一出无余姿。

迩来丧乱书厄苦，唯有君家此画古。

妖狐一丘渠自安，狡兔三窟无人取。

建章宫殿空咸阳，猛士知谁守疆土。

藜藿不采虎在山，安得有臣如此虎。

