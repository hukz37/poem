# 病起节物可惊效柳子厚

**作者**: 周紫芝

## 诗词内容

病起忽数日，杖策周吾庐。

桃花手新栽，小红今欲舒。

萱草未出土，苗叶将扶疏。

物变乃如此，光景难踟蹰。

退自观我生，今形复何如。

梦前黑垂髫，梦后霜入须。

安得万丈绳，䌸此窗间驹。

先生可笑人，为生本田。

晚污琳馆粟，俾代南山锄。

皇恩浩如海，臣报终难虚。

老力虽不足，闲日幸有余。

愿炷金鼎𬬻，日诵琅函书。

跪祝望天门，圣寿如居诸。

