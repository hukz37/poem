# 悯红椒树子作

**作者**: 周紫芝

## 诗词内容

东篱委榛菅，狼藉纷琐碎。

披丛得红椒，磊落本谁艺。

蓬窠颇自矜，枝叶相掩翳。

日月空复明，雨露不霑施。

结根一失所，埋没苦憔悴。

移栽俯西轩，吾乃借一臂。

要令远条且，密叶敷晚翠。

秋霜染丹砂，红寔相点缀。

馨香发潜德，错节振淹滞。

人生良可惜，会遇亦难值。

生理倘复存，余恨当弃置。

