# 次韵端叔题余所藏山谷茶诗尾

**作者**: 周紫芝

## 诗词内容

翰林门生两苍璧，似是天人人不识。

学得黄初五字诗，不作人间万钱食。

晚向江头看药栏，花前一笑聊开颜。

自言千载司玉局，尚记桥山分省宿。

今朝玉乳打团龙，昨夜新诗刻红烛。

我识风流李元礼，人物流中有泾渭。

平生漫刺不浪持，晚得龙门略相似。

诗成袖手初相羊，便识从来锦作肠。

梦回却诵矞云句，仿佛官焙闻余香。

从今下客牛马走，问字不妨时载酒。

