# 徐五十六索勤有种德二轩诗各赋一首  其二

**作者**: 周紫芝

## 诗词内容

结庐须种木，乐饥须种糓。

种木十年能几长，种糓眼前无乃速。

人生安得俟河清，谁能忍饥百年待德成。

君不见千古一皋陶，此事世亦少。

颇能化俗成唐虞，何乃灭国先六蓼。

慎勿说梦与痴人，着意劝渠渠不晓。

南邻门耀三戟光，北邻牛马谷可量。

浮云变灭那得常，安乐只有襄阳庞。

