# 射鹿行

**作者**: 周紫芝

## 诗词内容

白羽红旌绕山麓，争向山南射奔鹿。

猎夫举网常苦辛，谁寝其皮食其肉。

腹中着子初成斑，梅花碎点真珠圆。

双桃压髻玉簪短，去作谁家头上冠。

贵家金多逐时好，尚蹙蛾眉嫌不早。

一皮可直三万钱，竞作苞苴当珍宝。

大者有茸胎有纹，举无遗族如何冤。

玉缨琼弁者谁子，始作此俑知非贤。

