# 次韵章季常题石鱼研屏

**作者**: 周紫芝

## 诗词内容

苍崖百丈悬江滨，江潭下跃吞舟鳞。

戏将双影倒挂崖石上，妙绝始信阳侯神。

短屏谁为琢山骨，与君一障西风尘。

世间百怪那可解，清诗宛转聊穷因。

问谁幻出水底石，掉尾鼓鬛波粼粼。

固应凤咮与龙尾，明窗净几长相亲。

君家机云好兄弟，玉山对峙高嶙峋。

为贫聊试漆园吏，手板拄颊心看云。

要收江湖入几席，钓竿拂水垂风纶。

谁当为我语石鱼，莫爱浪翻月白千顷江镕银。

但愿玉堂常伴直，对此风流千载人。

