# 元忠作胡人下程图

**作者**: 周紫芝

## 诗词内容

单于猎罢卧锦红，解鞍休骑荒碛中。

苍驹䯄骆六十匹，隐谷映坡分尾鬃。

九驼五牛羊颇倍，沙草晚牧生寒风。

贵贱小大只五百，执作意态皆不同。

二鹰在臂二鹰架，骏犬当对能争功。

毡庐鼎列帐幕拥，鼔角未吹惊塞鸿。

上山髙髙置烽燧，毛嚢贮获闲刀弓。

水泉在侧挹其上，长河杳杳流无穷。

素纨六幅笔何巧，胡环尽妙谁能通。

今日都城有别识，别识共许刘元忠。

