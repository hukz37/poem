# 闻张伯真割奉粟二十斛见遗而书未至戏题小篇

**作者**: 周紫芝

## 诗词内容

老去空嗤守钱虏，我亦无钱买田亩。

未容残月喘吴牛，空对杏花耕宿雨。

昨宵夜诵偶连明，今日晨炊忽停午。

长腰闻有尺素书，腹饱先悬待椎鼓。

浣花老人殊可怜，忍饥更索饥肠语。

故人禄米肯长供，司业酒钱时亦与。

平生无句可惊人，未审何由坐斯苦。

几时去作多田君，满田{禾罢}䅉多黄云。

长年饱饭作谷伯，且免劳人勤指囷。

