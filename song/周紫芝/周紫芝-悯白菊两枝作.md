# 悯白菊两枝作

**作者**: 周紫芝

## 诗词内容

鲜鲜凌霜菊，艶艶粲云绮。

团栾双球枝，婆娑照窗几。

颇讶银台俗，深憎泽兰紫。

琐碎悬万铃，金钱坐堪拟。

彼美谁家姝，轩然两仙子。

一登君子堂，衙官列桃李。

殷勤极调护，出斛埋地底。

结草障飞霜，分渠泄流水。

那知病根株，咬啮遭蠧蚁。

人生意外忧，多智亦谩尔。

朝来踏雪泥，呼奴亟移徙。

东株真已萎，西株有生理。

萎者不自持，生者能有几。

君看金谷园，花木亘百里。

忽然奇祸作，过眼尽荆杞。

悠悠可奈何，归步一笑喜。

