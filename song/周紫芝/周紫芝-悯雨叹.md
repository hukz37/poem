# 悯雨叹

**作者**: 周紫芝

## 诗词内容

南方久不雨，旱气日益酷。

起视夜何其，星斗灿满目。

朝云蔼空蒙，暮雨思霡霂。

雷师方鞭车，风伯忽舞纛。

百神各颠倒，谁为调玉烛。

两宫方蒙尘，百执被驱逐。

万里沙漠行，长征犯三伏。

悬知臣子心，北望眢两目。

愿兴肤寸云，朝隮暮渗漉。

天公倘悔祸，何止望一熟。

皇舆既言归，壤地亦旋复。

谁当挽天河，下洗忧愤辱。

