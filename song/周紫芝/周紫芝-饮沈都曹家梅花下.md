# 饮沈都曹家梅花下

**作者**: 周紫芝

## 诗词内容

去年夜走山百盘，山中飞雪朝漫漫。

不知春向梦中尽，更有梅花醉后看。

今年冬温寒力软，春入梅梢已堪剪。

插花重饮故人樽，犹得一枝供细撚。

岂知藂棘避戈鋋，还对粉香惊婉娈。

花前楚客狂欲颠，月下吴牛空自喘。

明年尚恐贼连营，零落肯教花满眼。

只今犹可醉余香，杯行到君莫嫌满。

