# 六月八日始开北窗得数峰于林樾间命力斩恶木而山态始尽出

**作者**: 周紫芝

## 诗词内容

老去舍轻舠，小室坐悬磬。

六月不出门，端居阅晨暝。

安知咫尺中，有此大殊胜。

今晨穿北垣，万象忽辉映。

太虚本无穷，眼力恐自竟。

遥岑蔽清樾，了不赴将迎。

翠幕空繁柯，烟鬟入幽凭。

双峰始幡然，起应高士聘。

长瘦有余光，名与天地亘。

马鬛亦已颓，蓬颗没微径。

兹山与周旋，安得往修敬。

斗酒时自浇，先生醉初醒。

落月挂长松，悲风绕危磴。

徘回想音容，仿佛听嘲咏。

