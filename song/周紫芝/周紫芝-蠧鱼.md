# 蠧鱼

**作者**: 周紫芝

## 诗词内容

山堂夜雨如决渠，黄梅半熟书生鱼。

树头朝日忽复出，聊向空阶翻故书。

老人耕凿无膏腴，缃囊细字时相娱。

自欣引睡得黄奶，便恐无意呼青奴。

读书本不求甚解，姓名足记知有余。

此虫何乃徒饱腹，死葬书叶真痴愚。

不如化作石帆山下茧，织成吴绫光满眼。

乞与袁娘作舞衣，常把花枝侍君辇。

