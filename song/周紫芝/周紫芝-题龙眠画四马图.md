# 题龙眠画四马图

**作者**: 周紫芝

## 诗词内容

裕陵神谟与天通，昆仑以西俱凿空。

渥洼初来九夷服，尽得大宛三象龙。

于阗凤脑世未识，但见蹴踏长秋风。

鬼章锦膊惊绝代，更看吐蕃狮子骢。

胡儿肮脏双眼碧，锦韀错落青丝笼。

最后一匹号雄健，见自往来天仗中。

羽林骑士铁挝肃，鸣珂蹀躞缨垂红。

诸番入贡御闲溢，君王昼坐蓬莱宫。

为临玉陛阅神骏，诏写真形谁最工。

龙眠妙伎非俗画，不数当年老曹霸。

三骢岂是拳毛䯄，俶傥权奇颇闲暇。

𥬞云之姿迣万里，太一来贶天马下。

内人传看十二蹄，一笑微生咫尺威。

自从鼎湖弓剑坠，龙媒上天久不归。

只今空对画图泣，忍听鸟呼金粟堆。

