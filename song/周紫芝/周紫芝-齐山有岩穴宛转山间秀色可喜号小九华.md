# 齐山有岩穴宛转山间秀色可喜号小九华

**作者**: 周紫芝

## 诗词内容

衰容迫迟暮，驱车厌行役。

路逢玉孱颜，庶用慰愁寂。

谁知九鳯群，夐与秋水隔。

落日自凄迷，转盼失虗碧。

幸兹登临间，会遇晚乃获。

玲珑八九峰，模写在寻尺。

欎云开层巅，飞瀑挂苍壁。

凛然削寒玉，秀色粲可摘。

缅怀融结初，岌嶪自开辟。

悬知孤客恨，为了爱山癖。

聊将小岩峦，入我寻山屐。

何时解尘鞿，卜筑在泉石。

遂当挹诸峰，罗列归几席。

