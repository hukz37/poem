# 与同舍郎观潮分韵得还字一字江字三首一字江字为坐客作  其一

**作者**: 周紫芝

## 诗词内容

人生如微尘，同一霄壤间。

可笑蠛蠓眼，但窥瓮中天。

钱塘俯沧海，八月壮涛澜。

始疑疋练横，旋作万马翻。

海门屹中开，方壶忽当前。

不知何巨鳌，为我戴三山。

银光射杰阁，玉笋垂朱栏。

须臾击飞雪，喷薄上帘颜。

相见各惊顾，日暮殊未还。

那知在空蒙，但怪毛髪寒。

平生云梦胸，始信宇宙寛。

安得凌云手，大笔如修椽。

尽挽卷天浪，参差入豪端。

