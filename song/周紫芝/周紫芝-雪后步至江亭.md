# 雪后步至江亭

**作者**: 周紫芝

## 诗词内容

老人携家无窟穴，晚得一邱藏曲折。

今朝日出天色佳，拄杖来看山顶雪。

青山叠叠几十峰，桃竹班班三百节。

山晴颜色看转好，老健脚力殊未竭。

出门暮色尚余霞，步到江亭已生月。

归来附火却关门，茶熟诗成意良悦。

客有劝我勿作诗，奈此江山两奇绝。

扪须仰面看屋梁，心自知之口无说。

天将此段付诗人，世间那有闲风月。

