# 铜爵研

**作者**: 周紫芝

## 诗词内容

藁街夜腹空燃脂，可怜汉祚终陵夷。

老瞒自在作家主，欺它寡妇并孤儿。

洛阳宫殿皆颓圯，更作高台半天起。

台上吹香十里闻，台下洗妆漳水浑。

当时歌管一消歇，回望西陵空断魂。

百年岁月空中鸟，花不长妍人易老。

台倾人去不复存，碧瓦澄泥为谁好。

那知流落向寒窗，乞与诗人赋花草。

