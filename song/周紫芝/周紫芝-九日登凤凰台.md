# 九日登凤凰台

**作者**: 周紫芝

## 诗词内容

落木惊高秋，旅食念行役。

含羞古祠花，青蘂未堪摘。

云山不着脚，佳节似可惜。

一啸百尺台，往趁凌风翮。

群山如玉玞，千古围故国。

孤城打寒潮，往事谁记忆。

玉树那得花，金莲去无迹。

兴亡更六朝，溅血几飞镝。

重瞳飞上天，毰毸避矰弋。

何年覧德辉，古榜犹可识。

父老无由询，残碑少遗刻。

空余吊古涕，自对斜阳滴。

