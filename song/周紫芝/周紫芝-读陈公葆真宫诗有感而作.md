# 读陈公葆真宫诗有感而作

**作者**: 周紫芝

## 诗词内容

念昔全盛日，天子方祈年。

崆峒拟问道，桂馆延列仙。

葆真号上宫，柳色参云烟。

方池下见底，上映壶中天。

长安二三月，游女飞朱𫐌。

蹒跚步金堤，依约遗翠钿。

芙蕖倚红妆，弄影秋江边。

我亦时结客，曵杖相周旋。

不知客中人，有此稀世贤。

临老诵公诗，抚卷徒惘然。

