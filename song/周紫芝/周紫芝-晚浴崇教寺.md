# 晚浴崇教寺

**作者**: 周紫芝

## 诗词内容

闲居谁与游，幸此招提邻。

时乘下泽车，访我物外人。

往往听鱼鼓，相随作朝昏。

斋得饱佛饭，暮浴霑僧巾。

情熟自不厌，无求亦何嗔。

我生束世故，欲解未有因。

愿丏一滴甘，为洗千劫尘。

无冠顾安整，有衣聊自振。

道人小轩窗，池净花色新。

芭蕉过微雨，苍翠争藂筠。

劲节秋益好，柔葩委菅榛。

岂但娱老眼，亦足观是身。

欹眠寄静榻，小休只逡巡。

茶甘犹在口，龛灯已前陈。

日暮行当归，击柝催重闉。

