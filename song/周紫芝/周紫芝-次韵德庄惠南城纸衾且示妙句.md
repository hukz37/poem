# 次韵德庄惠南城纸衾且示妙句

**作者**: 周紫芝

## 诗词内容

范公古遗直，富贵不自娱。

平生一布衾，岁晚眠粗疏。

至今镵新铭，尚得司马书。

此老抱刚节，岂与公孙俱。

乃知枯槁士，白单良复须。

衰年忍风露，蹭蹬来东吴。

感君借余温，此意知何如。

青毡寄幽梦，蕙帐羞吾庐。

得此林下具，烂锦不愿余。

况乃粲佳句，薄袖翻明珠。

恨我无苍珉，为君载龟趺。

愿与冰雪姿，卧起同卷舒。

荆土作翠被，此俑无乃愚。

问言拥六尺，岂不贤一襦。

