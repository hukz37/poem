# 次韵仲平雪中之作

**作者**: 周紫芝

## 诗词内容

少年何尝屈此膝，自料一生能几屐。

谁知腊月雪蔽空，三日衡门断人迹。

心知无事止坐诗，天觧穷人无乃力。

故山欲放雪中梅，空恨此中无铁石。

中郎官热亦怕寒，着意说穷聊作剧。

北风吹酒天始愁，玉雪满空心自怿。

想君盐絮方入诗，怜我鬓须同一色。

山行安得趁骅骝，快踏琼田四蹄疾。

