# 题张元眀四鬼捕懒龙图

**作者**: 周紫芝

## 诗词内容

五月江南地无黍，帝遣雷师下行雨。

百神受职群龙奔，一龙藏头翳玄云。

雷师奋虬叱四鬼，拽取老龙朝帝阍。

张侯直气不可屈，云间睥睨旁怒嗔。

归来面壁聊一吐，画作新图走儿女。

潜虬怕死不肯行，夜叉飞天髪毛竖。

人间空笑虎头痴，笔底风云遽如许。

今年雨足年亦丰，蜥蜴蝘蜓俱论功。

龙方下避千里赤，疾雷破柱颂天公。

天公有令那得尔，寄语痴龙莫辞死。

