# 秦少保生日诗三首  其一

**作者**: 周紫芝

## 诗词内容

岁当作噩律始催，杓携龙角星纪回。

祥云下覆穷九垓，帝车御极云旗排。

夜色清润明三台，昴精叱驭天上来。

上帝欲遣清风埃，汉家双阙高崔嵬。

日趋龙尾朝蓬莱，父师有鼎调盐梅。

公赞庙画众允谐，龙颜一笑天欢咍。

虎皮蒙甲卷不开，白玉雕爼尊有雷。

五风十雨无烟霾，爟火夜上通天台。

礼成一代谁可偕，功高欲报帝所怀。

大用永配德与才，寿庙祝之言可该，拍肩俱愿齐洪崖。

