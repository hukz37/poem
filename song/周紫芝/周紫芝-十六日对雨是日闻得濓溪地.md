# 十六日对雨是日闻得濓溪地

**作者**: 周紫芝

## 诗词内容

大麦结穗牛尾长，小麦满地秋云黄。

清涟堂前今日雨，中有庐山汤饼香。

故人唤我庐山住，欲买茅椽近庐阜。

得田于我复何求，只就天公觅甘澍。

天随农父与阴晴，云共东风作朝暮。

山南山北水长流，下田高垅禾无数。

秫堪醸酒醉不醒，饭可充饥饱摩肚。

先生不管醉尉呵，柱杖寻游遶山去。

