# 登北高峰一首

**作者**: 周紫芝

## 诗词内容

鼓楫去故里，携孥客东吴。

湖山森照耀，鱼鸟相嬉娱。

举目见两高，欲上徒嗟吁。

人言不可往，无路登云衢。

尽力贾余勇，遂复酬宿逋。

白鸟入苍烟，灭没在太虚。

晓日沸晹谷，万川纳归墟。

海门豁中开，怒涛喧朝晡。

尽注百丈江，拱揖朝伍胥。

银湖大如许，仅可方覆盂。

诸峰如培𪣻，琐细不足图。

寸眸一俯仰，八极无遗余。

苐恨苍凉日，悠悠迫悬车。

临风一怅惘，言旋戒危涂。

