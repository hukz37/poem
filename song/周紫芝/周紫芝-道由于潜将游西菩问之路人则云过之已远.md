# 道由于潜将游西菩问之路人则云过之已远

**作者**: 周紫芝

## 诗词内容

人生如落花，随寓皆可喜。

但恐兜罗绵，牵连入荆杞。

我马今未羁，犹堪作幽事。

道逢西菩山，欲问参寥子。

举鞭信蹇驴，褰裳渡流水。

隐约望三山，展转才十里。

吴儿指似侬，但隔一山耳。

涂穷殊可笑，兴尽亦复止。

吾曹坐天厄，万事无不尔。

小者今复然，大者斯已矣。

