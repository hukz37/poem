# 寄黄超然监丞求山谷像

**作者**: 周紫芝

## 诗词内容

昔人生不恨，幸识元鲁山。

平生黄叔度，常在梦想间。

时于绢素中，得见冰雪颜。

晚乃客京洛，髯孙始追攀。

眉目真似之，典刑今未刊。

昔我在武林，岁月不得闲。

甚欲貌公像，归嚢竟空还。

迩从同寮家，小轴得细看。

芒鞋方释杖，野服不着冠。

尚恐或非真，蠧虫亦少残。

谓言君家本，可借不作难。

愿君呼画史，摹写来江干。

孙郎倾盖交，臭味同芝兰。

能事亦须趣，勿作水石悭。

君不相我请，幽兴恐易阑。

