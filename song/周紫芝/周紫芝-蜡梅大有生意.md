# 蜡梅大有生意

**作者**: 周紫芝

## 诗词内容

幽芳念初分，厚地冻始裂。

耐寒怜孤根，忍苦度尺雪。

谁持万金良，起死医寸蘖。

伶俜初回姿，荏苒似看叶。

灌木犹未成，已与凡草别。

平生冰玉交，胜韵颇奇绝。

微风折轻黄，香雾湿寒月。

棐几著冰壶，余芬散清樾。

只今满眼花，想像疑可折。

感君分似意，老味倍欣悦。

添我小窗春，芳意未衰歇。

盛德不可忘，封殖宁敢阙。

