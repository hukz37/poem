# 冶父寺

**作者**: 周紫芝

## 诗词内容

楚俗乐战鬬，征诛专莫敖。

蛇豕肆吞噬，一举夷蒲骚。

小器良易盈，举趾凌云霄。

轻敌取败衄，缢死由矜骄。

浅识耻邓曼，安在夸雄豪。

至今冶父山，遗迹真寥寥。

何年化龙宫，金碧争岧嶤。

耽耽群於菟，跪伏尾自摇。

乃知道力妙，智数何能高。

曩者罗与楚，蚁忿较一朝。

慈哀洗万劫，自足消兵刀。

道人结界地，远引离喧嚣。

欲礼大士塔，恨无野僧包。

临风一怅望，短髪空爬搔。

