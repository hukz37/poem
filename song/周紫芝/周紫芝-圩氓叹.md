# 圩氓叹

**作者**: 周紫芝

## 诗词内容

圩氓筑败圩，饱腹无粟菽。

强扶南亩犁，辛苦望一熟。

插秧在中田，秋来半黄绿。

白雨忽翻盆，积潦啮圩腹。

波头卷春雷，汹涌裂坤轴。

仓皇未出门，白水已半屋。

攀椽栖木杪，寝饭杂鹅鹜。

客行舣孤舟，系缆怯水宿。

叩门乞灯火，父老迎我哭。

我亦一酸鼻，软语聊抚祝。

老稚且相收，慎勿辄弃逐。

行看散陈红，官仓有余粟。

救尔无远谋，每饭惭食肉。

