# 皇帝亲祀高禖十五韵

**作者**: 周紫芝

## 诗词内容

历欲绵洪祚，郊宜筑巨台。

有司修祝册，天子祭高禖。

意与群情合，春随上瑞来。

翠舆瞻玉座，桂酒奠金罍。

喜色回中壸，欢声入九畡。

熊罴占已兆，弧矢射将催。

异礼关宗社，余波被草莱。

灵基千岁永，玉叶万枝开。

制度新仪著，歌诗旧典该。

鲁侯徒复宇，后稷始封邰。

帝德应先格，天心亦易回。

至诚参造化，妙响疾风靁。

历数周家久，封疆汉地恢。

山河今壮矣，瓜瓞信悠哉。

准拟螽斯咏，微臣愧不才。

