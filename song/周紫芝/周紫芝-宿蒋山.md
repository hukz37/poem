# 宿蒋山

**作者**: 周紫芝

## 诗词内容

薄游践初心，寓宿便晚静。

山空秋有声，人寂夜更永。

华鲸催晓色，有客动深省。

焚香礼大士，杖策上危岭。

黄金明窣堵，妙音生佛境。

眼穷天无尽，地转江万顷。

缅怀梁武帝，问法昔造请。

识师鸟巢中，道契言自领。

会令天龙宫，金碧粲绝顶。

我来修法供，汲水具乳茗。

愿同桑下留，覧胜毕余景。

还从天际归，悠然理烟艇。

