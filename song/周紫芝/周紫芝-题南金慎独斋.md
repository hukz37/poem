# 题南金慎独斋

**作者**: 周紫芝

## 诗词内容

圣道不可穷，探取随已欲。

平生所受用，政可一言足。

子思著中庸，暗室戒慎独。

危微恐惧心，此念旋已熟。

学从西洛来，标榜相品目。

袖手看屋梁，表表如鹤鹄。

谁知胸中尘，往往盈斗斛。

伋也而有知，宁不贻彼忸。

吴侯蚤作吏，未肯事边幅。

得妙自圣处，了不关世俗。

颇知幽隐中，日月所照烛。

不敢欺秋毫，高情洁冰玉。

愿言从君游，着鞭蹈前躅。

