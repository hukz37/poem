# 武谿深

**作者**: 周紫芝

## 诗词内容

五谿妖蛮盘瓠种，穴狐跳梁恃余勇。

汉庭老骥闻朔风，两耳如锥四蹄踊。

南方毒雾堕跕鸢，五谿谿深军不前。

健儿六月半病死，欲渡五谿无渡船。

将军誓死心独苦，本为官家诛黠虏。

谁知君侧有谗徒，刚道将军似贾胡。

人生富贵一衰歇，会令薏苡成明珠。

祁连高结卫青冢，文渊藁葬无人送。

至今行客武溪傍，谁为将军一悲恸。

