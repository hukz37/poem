# 督耨词

**作者**: 周紫芝

## 诗词内容

十里一候五里置，渡海梯山来万里。

赐入长安卿相家，夜暖金猊香彻髓。

琼香入骨作晓酲，斗帐烧烟隔秋水。

青娥添火窗欲明，红锦薫衣人未起。

梅花不用波律来，零藿何劳香传记。

兰闺半掩春昼长，参差吹竹罗红妆。

令君一去三日香，更遣小儿缝紫囊。

夜来宾客满高堂，谁家有女嫁韩郎。

