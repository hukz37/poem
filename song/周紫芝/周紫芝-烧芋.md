# 烧芋

**作者**: 周紫芝

## 诗词内容

幽人日晏方索米，朱门醉头扶未起。

人微何敢望一囷，鲋死知谁濡斗水。

粪火拨灰聊效颦，玉糁夸羮未须尔。

紫团包玉不洗泥，火候初匀香透纸。

从来真味贵天全，大羮不致名太始。

馋涎为止翁欲颠，饥肠不鸣儿更喜。

口腹为灾莫漫夸，五亩应须急料理。

但托长镵仍短镵，谁能畏首复畏尾。

未知春雨荷锄归，空羡吾家烧芋美。

