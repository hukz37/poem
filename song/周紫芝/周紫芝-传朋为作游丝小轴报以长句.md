# 传朋为作游丝小轴报以长句

**作者**: 周紫芝

## 诗词内容

竟陵老守尚书郎，平生墨妙窥锺王。

会令夜鬼助奇崛，更与游丝争短长。

游丝忽从天际落，洗眼熟视无毫芒。

痴儿着意吹不起，春风无力难飞扬。

草虽号圣亦可到，此品入神谁复强。

使君怜我颇知好，五十六珠投夜光。

溪藤捣纸滑胜玉，古锦缝嚢牢秘藏。

要遣张颠与醉素，不敢与公分雁行。

