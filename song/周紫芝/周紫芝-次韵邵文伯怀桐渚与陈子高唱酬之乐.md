# 次韵邵文伯怀桐渚与陈子高唱酬之乐

**作者**: 周紫芝

## 诗词内容

谪仙骑鲸上天去，万古风流一丘土。

去天尺五城南杜，晚上瞿塘望江渚。

两翁憔悴人不与，造物嗔渠作奇语。

陈侯笔势谁可御，九鼎自可独力举。

梦中尺锦君尽取，时向胸中作吞吐。

邵郎诗高孰宾主，一笑相看两相许。

清歌那忍听金缕，渠坐诗穷君勿怒。

衰翁老气不可鼓，篆鼎瓦棺心好古。

此别相逢定何所，他时剥啄叩君户，藜杖经行尚堪拄。

