# 畦蔬一首

**作者**: 周紫芝

## 诗词内容

猗嗟老人，如水中槎。

携壶挈榼，泛宅浮家。

飘然北来，寓此一蜗。

食无畎亩，衣无桑麻。

藜苋满腹，杂以蚬虾。

以鼓我腹，妻孥笑哗。

旅人之食，岂曰不腆。

不足则求，我颜亦腼。

乃即舍隅，蒿莱是剪。

艺此春蔬，侵畦覆畹。

雨叶风枝，忽其满眼。

撷之掇之，以芼以烹。

聊以当肉，亦足彭亨。

摇喉泽吻，茹葅啜羮。

如天酥酡，饭在家僧。

彼哉膏粱，孰为重轻。

安得长江，载扬我舲。

买地五亩，抱瓮躬耕。

驾言聿归，以毕余生。

