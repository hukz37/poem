# 雨晴望青山

**作者**: 周紫芝

## 诗词内容

世间尤物如异人，青山不入诸山群。

晚来浓翠欲成滴，雨后数鬟高切云。

人言兹山下埋玉，太白祠扉落岩谷。

至今樵牧无斧斤，余润油然归草木。

往岁小生来酹公，秋山未霜叶尚绿。

是时落日在屋梁，仿佛如照公眉目。

今我不乐湖水滨，青山到眼无朝昏。

更欲再拜望拱木，公已乘鸾上天门。

帝乡渺渺不知处，谁能为我招清魂。

死生夜旦何足道，不敢复作湘累文。

