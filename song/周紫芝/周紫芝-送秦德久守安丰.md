# 送秦德久守安丰

**作者**: 周紫芝

## 诗词内容

师行朔野不记年，两淮千里无炊烟。

君王偃革似建武，始遣循吏来安边。

今日安丰非故垒，夜闻夷歌隔淮水。

况当两国不交兵，高堑深沟岂须尔。

朝不鸣刁夜灭烽，吉语上闻天自喜。

但令南亩栖余粮，尽驱流冗归故乡。

会见今年八九月，处处枣红梨子黄。

四郊无兵门有戟，淮上山青淮水碧。

樽前一曲柳枝歌，酿酒击鲜公燕客。

