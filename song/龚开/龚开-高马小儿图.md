# 高马小儿图

**作者**: 龚开

## 诗词内容

华骢料肥九分膘，童子身长五尺饶。

青丝鞚短金勒紧，春风去去人马骁。

莫作寻常厮养看，沙陀义儿皆好汉。

此儿此马俱可怜，马方三齿儿未冠。

天真烂漫好容仪，楚楚衣装无不宜。

岂比五陵年少辈，胭脂坡下鬭轻肥。

四海风尘虽已息，人才自少当爱惜。

如此小儿如此马，它日应须万人敌。

老夫出无馿可骑，乃有此马骑此儿。

呼儿回头为小驻，停鞭听我新吟诗。

儿不回头马行疾，老夫对之空啧啧。

