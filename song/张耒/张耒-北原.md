# 北原

**作者**: 张耒

## 诗词内容

秋风日夜吹北原，秋芜经霜不复繁。

萦纡一迳渐可蹑，步踏落叶披榛菅。

萧萧九月草木变，独有修竹犹禁寒。

青红野实不可辨，晚日照射霜榴殷。

巉巉女几更清瘦，崖壁刻削无云烟。

潦收石出洛水好，静夜侧耳声潺潺。

原西古城有微路，禾黍离离荒野田。

人家岁熟妇子乐，村巷日暖牛羊闲。

登临嗟我幸无事，况有美酒供开颜。

射麋猎兔可卒岁，弃掷万累休嗟叹。

