# 岁暮独酌书事奉怀晁永宁

**作者**: 张耒

## 诗词内容

天涯催晚岁，残律去如奔。

入夜北风恶，多阴寒日昏。

野吹余烧烬，溪落旧沙痕。

霜重饥鹰疾，田空宿雁喧。

山明千笋直，云积万营屯。

足雨耕犂早，丰年柿栗繁。

地平秦接席，土断洛开门。

白首三年客，黄桑数亩村。

懒梳悲发短，不寐守炉温。

折骨披残枿，苍龙卧老根。

晚篁犹𥩟思，幽蕊助消魂。

慷慨双龙剑，飘零一酒樽。

琳琅思秀色，环佩想清言。

独语看明烛，空庭月出轩。

