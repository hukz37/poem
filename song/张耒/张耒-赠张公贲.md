# 赠张公贲

**作者**: 张耒

## 诗词内容

我昔为诸生，奉书谏议公。

后来辱称奖，礼数宾客同。

决科甫弱冠，年少气如虹。

归来陪后乘，不责醉后恭。

孤舟梁宋郊，旅态萃百穷。

拜公睢阳府，笑语若春风。

人事不可期，俯仰异吉凶。

平生丹灶术，马鬣哭新封。

十年得吾弟，怀旧涕沾胸。

清平守家法，眉宇肖德容。

交臂是非外，为僚兄弟中。

东轩语长夏，葵竹罗青红。

西舍雪夜欢，玉颜醉瑶锺。

欲饮径相就，三更叱阍翁。

鲸吸绝遗滴，山颓信倾峰。

搜抉尽醤茹，楂梨倒筐笼。

通宵两沈醉，午起头如蓬。

人生定当尔，事去挽惊鸿。

河梁系君马，一笑喜相逢。

怜君碧纱幌，夜泪哭苇丛。

我方困虀盐，酸寒官辟雝。

同寻旧游地，尘壁罥丝虫。

啼鸟古寺间，夏阴小园空。

酒市逢好好，琵琶失{王灵}珑。

歌舞一分散，宾僚亦西东。

忘情犹一叹，齐物论非通。

官冷隠朝市，端能信予慵。

人生当富贵，子盍自磨礲。

便当隠五车，一一贮心胸。

功就螘作垤，丛成蛇化龙。

北郊分袂归，作恶惊儿童。

长谣代晤语，发子一笑哄。

