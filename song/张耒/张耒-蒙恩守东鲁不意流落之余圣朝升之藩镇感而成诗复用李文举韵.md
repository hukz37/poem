# 蒙恩守东鲁不意流落之余圣朝升之藩镇感而成诗复用李文举韵

**作者**: 张耒

## 诗词内容

我诗四十心不动，宠辱悠悠付春风。

圣朝湔洗诸老成，顾我衰晚名亦共。

鲁人诗书久寂寞，间壁不归书府送。

道衰洙泗忽千载，后来为政谁轻重。

平时择守要有补，岂但坐使民供贡。

吾邦邑子有游夏，未肯无言受愚弄。

天王有意苏疲俗，何术与纾鞭棰痛。

应须问道东家翁，必也斯民使无讼。

