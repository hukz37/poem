# 初伏大雨呈无咎

**作者**: 张耒

## 诗词内容

初伏炎炎坐汤釜，长安行人汗沾土。

谁倾江海作清凉，玄云驾风横白雨。

普陀真人甘露手，能使渴乏厌膏乳。

且欲当风展簟眠，敢辞避漏移床苦。

清贫学士卧陶斋，壁上墨君澹无语。

翰林但解嘲苜蓿，彭宣不得窥歌舞。

联诗得句笑出省，策马涉泥归闭户。

床头余榼定何嫌，窗外石榴堪荐俎。

