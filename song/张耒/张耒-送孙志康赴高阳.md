# 送孙志康赴高阳

**作者**: 张耒

## 诗词内容

三觞草草岂足饮，聊具数刻留君欢。

年来故友半零落，每念及此伤肺肝。

淮阳穷栖幸见子，胸中郁结为少宽。

奈何舍我去不顾，薄宦谋食何艰难。

陈郊穷秋苦雨霁，积雨未受短日干。

念君匹马走坡坂，蒙犯霜雪勤征鞍。

吾遭坎𡒄皆自取，之燕何得南其辕。

虽然男子岂常尔，且复养此凌云翰。

