# 赵德麟有诗言过万寿县得玉芝乃以供一醉之味按道书凡芝皆神仙上药无乃轻用之乎

**作者**: 张耒

## 诗词内容

王孙憔悴食无肉，天遣枯肠出双玉。

荒园夜饮供一醉，仙物无乃遭轻辱。

王孙高名满天下，剸脍龙蛟刀几熟。

眼高不为小物变，采掇仅同葵薤属。

怜君十年清颍客，年少未甘窥药录。

再逢灵药慎勿轻，不死问君安可独。

