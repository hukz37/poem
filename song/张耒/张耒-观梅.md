# 观梅

**作者**: 张耒

## 诗词内容

北风号夜天雨霜，屋东梅花晨洗妆。

老人旦起万境寂，一笑向我吹微香。

风月精神珠玉骨，冰雪簪珥琼瑶珰。

天姝星艳下人世，灵真高秀无比方。

老人年年被香恼，学道无力时清狂。

吟诗觅句苦无味，剪枝插头羞鬓苍。

眼窥手采心爱惜，倘可取饵充朝粮。

不如痛饮卧其下，醉魂为蝶栖其房。

