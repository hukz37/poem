# 石曼卿三佛名大字

**作者**: 张耒

## 诗词内容

石公神仙狂，脱落隠诗酒。

余情到翰墨，落笔闻宇宙。

峥嵘龟山殿，风雨梁栋旧。

煌煌三佛榜，铁柱贯金纽。

开张宫室正，浑实山岳厚。

井水骇龙跧，螘封观骥骤。

欲知分毫初，一釂尽数斗。

墨池毡作笔，神运不知手。

从容解牛际，萧散善刀后。

古来精绝艺，所贵神气守。

呜呼涡水侧，爽气一培𪣻。

微工付浩劫，念此终销朽。

乾坤一大幻，妄计金石寿。

惟有龛中人，吾生兹稽首。

