# 对雪呈仲车

**作者**: 张耒

## 诗词内容

学堂岁暮无来客，残雪漫漫风猎猎。

当庭古柳三四枝，老翁携帚收残叶。

二年闲散百事慵，饥寒不自勤锄锸。

囊空甑倒谁复救，典衣买酒将空箧。

人间万事苦难齐，以醉驱愁最奇捷。

丈夫未死谁能测，幽忧何自同儿妾。

饮酣耳热诗兴豪，直上虚空恣凌蹑。

饥喉冻噤谁与解，正藉醺酣得嚅嗫。

少年举白未尝辞，渐老深杯见还怯。

何当共有种秫田，免向官垆走书帖。

