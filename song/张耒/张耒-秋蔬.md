# 秋蔬

**作者**: 张耒

## 诗词内容

荒园秋露瘦韭叶，色茂春菘甘胜蕨。

人言佛见为下箸，芼炙烹羹更滋滑。

其余琐屑皆可口，芜菁脆肥薹葅辣。

藏鞭雏笋纤玉露，映叶乳茄浓黛抹。

已残枸杞只留枿，晚种莴苣初生甲。

南来食鱼忘肉味，久思吾土牛羊茁。

软炊一饱老有味，痛饮百壶今不说。

蒲团斋罢欠伸时，自觉少年心解脱。

