# 东归至衢城十五里头

**作者**: 王迈

## 诗词内容

征衣犯火云，来自长安道。

浃背汗淋漓，遵程行数跛。

险阻已备尝，习气觉如扫。

京华纨袴儿，颜色差强好。

玉斝酌玻瓈，金盘饤水果。

享此竟无端，荣枯太颠倒。

嗟余数之奇，涉世嗟枯槁。

青云志未酬，午夜心如𢭏。

浪蹈软红尘，有怀白云老。

决策赋归欤，受此大𫐘轲。

倚杖立沉吟，持杯浇磊砢。

生平忠愤心，皎皎通穹昊。

一身不足忧，世途深可悼。

往岁淮甸间，边吏困科琐。

金鼓声涨天，沟壑填肝脑。

一旦计之穷，首谋伏天讨。

眈眈欲无厌，百计需金宝。

今者驰使车，囊橐费赍裹。

乳臭坐庙堂，苟免及身祸。

谁知鸿雁鸣，朝夕不相保。

旱蝗莫为灾，四望无青草。

我辈独何心，日夕忧江左。

岂不欲救之，势力顾未可。

敬持一瓣香，好为苍生祷。

何日鞭五龙，泽之以霖潦。

手提四方人，脱之于水火。

