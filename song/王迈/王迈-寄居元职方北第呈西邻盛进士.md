# 寄居元职方北第呈西邻盛进士

**作者**: 王迈

## 诗词内容

解褐去乡里，宦游一纪余。

抱戚今来归，茫然无屋庐。

暮瞻还林鸟，朝羡趋渊鱼。

渊林各有归，曾不鱼鸟如。

元侯雅好义，假我舍北居。

入门扫埃{土盍}，闲草以次锄。

贫贱谁顾门，岂必容高车。

余杭众富家，碧瓦侵太虚。

土木虽无情，亦与儒冠疏。

所幸并舍贤，昔年同诗书。

何兹瓦砾陋，复尔邻璠玙。

乡田及同井，此义无忽诸。

