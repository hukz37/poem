# 送林公似有之宰古田  其一

**作者**: 王迈

## 诗词内容

余与林公似，生长南山南。

吾翁与乃翁，宿望俱不凡。

或晚登黄甲，禄不霑斗甔。

或困顿场屋，补劳仅青衫。

执手授遗编，尚友迁继谈。

家法无谄语，妙理静中参。

丁丑俱一第，苦尽稍回甘。

蹭蹬二十年，令才换头衔。

向来同登者，青云遍腾骖。

吾辈惯冰檗，世好殊酸咸。

君去宰壮县，栽花兴方酣。

我乃赋归与，悔狂口宜缄。

棘蝇来营营，关虎卧眈眈。

颓波从汩没，砥柱高巉岩。

