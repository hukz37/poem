# 题洪知观静斋

**作者**: 王迈

## 诗词内容

蛮触当战冲，蚌鹬据争境。

相持无了期，复命终归静。

人事苦纷拏，世态异炎冷。

远抱异俗观，照以清明景。

余生涉畏途，所至虞机阱。

求富耻执鞭，图名成画餠。

道侣得洪师，唤我梦中醒。

师如辟尘犀，神观最清警。

葆粹息天倪，运斤优匠郢。

结茅规数椽，讨胜事幽屏。

楹槛疏以明，规抚肃而整。

昼永篆飞烟，风来幡弄影。

开卷课黄庭，煮茶汲清井。

以静名其轩，会处心自省。

吾庐杂尘嚣，相望限一岭。

烦师缩地脉，得我便造请。

别来火云张，今见霜宇浄。

寄诗当梅花，一笑师当领。

