# 赠郭五星

**作者**: 王迈

## 诗词内容

五陵豪家轻薄儿，骄傲成癖不可医。

挥金买笑红尘市，老死不晓寒与饥。

囊萤案雪单贫士，杯水生涯北窗里。

途穷山鬼恣揶揄，命压人头提不起。

郭君昔从先人游，万丈壮气横高秋。

天无老眼不见录，匆匆白了少年头。

一日访余道艰窭，杯酒未阑泪如雨。

揲蓍有术金不换，鹑衣百结无人补。

我闻君语鼻亦酸，误身直是坐儒冠。

英雄未遇隠于卜，时人莫作白眼看。

