# 简林公似

**作者**: 王迈

## 诗词内容

穷猿不择木，祥凤宜栖竹。

高门结驷荣，陋巷一瓢足。

仕有时为贫，贫乃急于禄。

夫君何所欠，百事尽从欲。

新谐种玉婚，大敞堆金屋。

镜里颜尚朱，庭前萱正绿。

中州不徜徉，炎海甘驰逐。

遂令君子心，度以小人腹。

我贫甚去年，全家久食粥。

独醒妒人醉，讥诮那免俗。

名节千载光，富贵一炊熟。

朋友严简书，敢以石攻玉。

