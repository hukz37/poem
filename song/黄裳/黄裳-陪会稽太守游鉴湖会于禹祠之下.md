# 陪会稽太守游鉴湖会于禹祠之下

**作者**: 黄裳

## 诗词内容

一鉴沈沈含万象，千岩竞秀还相向。

季真梦断归去来，数顷寒光对夷旷。

管弦公外与民同，秘阁先生千骑长。

从公于迈巷无人，画船解缆争先放。

去探禹穴升稽山，语笑相逢洞天上。

玉帛纷纷何处寻，谩对遗陵起凄怆。

越王羞辱微之欢，山水依然人独往。

先生揖我欹金卮，吾道本来无得丧。

日月如飞奚用劳，醉舞言归勿令荡。

湘灵不见湘江闲，回首斜阳落秦望。

