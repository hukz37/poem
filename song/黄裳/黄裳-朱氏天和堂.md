# 朱氏天和堂

**作者**: 黄裳

## 诗词内容

谷水悠悠水天阔，绿竹漪漪玉龙活。

天和堂在翠微中，堂上谁夸青琐闼。

二俊昔为才所驱，未识危邦何太愚。

轻抱雄文走西洛，漫劳黄耳寻中吴。

岂谓七百有余载，乃获夫子营我庐。

能向平时脱羁络，为悟浮云此生错。

通道益深醉隠亭，载鹏风厚逍遥阁。

万累纷纷无处寻，须信天和有斯乐。

彼哉二俊胡不归，空叹华亭数声鹤。

