# 寄题存心堂因简正仲运使

**作者**: 黄裳

## 诗词内容

有乐不在物，况当仕而优。

外骛乃自苦，作德能日休。

身计苟未适，安能为道谋。

基址更所寓，得地东南陬。

经营喜宋子，阐绎嘉毛侯。

纷嚣落寂境，蒸郁回素秋。

事少德机静，风微花信幽。

林悄鸟相应，日闲丝自游。

中发灵台光，下照彪池流。

神怡况味远，意虚才智周。

真见造不灭，妄想降无求。

所示良可助，所超安可酬。

会合果有道，宁复嗟阻修。

