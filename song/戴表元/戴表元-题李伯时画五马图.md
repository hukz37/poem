# 题李伯时画五马图

**作者**: 戴表元

## 诗词内容

呜呼良马不世出，今人但寻李侯笔。

五龙忽堕白云乡，海角孤臣看自失。

太平天子开明堂，前驱麒麟后鸾凰。

当时此马来万里，想见顾盼生风霜。

龙眼老仙亦如此，挥毫谈笑群公里。

官闲禄饱少尘埃，雾阁云窗天上起。

风流转眼余山河，人间荆棘何其多。

临风卷图三太息，此马今存知奈何。

