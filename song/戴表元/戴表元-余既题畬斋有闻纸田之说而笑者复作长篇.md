# 余既题畬斋有闻纸田之说而笑者复作长篇

**作者**: 戴表元

## 诗词内容

学农无年尤可待，学儒无成祇益馁。

羡君终岁作书痴，聚室嗷嗷穷不悔。

客来问计何所出，一饱自悬𫗴粥外。

平生据案畎亩心，汗简为犂笔为耒。

蘗芽百氏草避耨，膏泽群经泉赴浍。

日高洛诵乌鸟悦，夜半吴吟风雨会。

世间粱谷何足道，开卷穰穰心欲醉。

旅熏辟蠹防雀鼠，更缮巾箱筑仓廥。

古言乐岁生礼义，先见儒门消鄙悖。

租符且免里正索，子本时容书客侩。

东邻有田多牛翁，日执牙筹亲细碎。

囷粮竟作谁腹饱，骑吏惊惶汗流背。

此时畬斋谈无事，峨冠正与周孔对。

礼义适口即为味，牛心菊苗皆可脍。

我诗君意两自知，且勿𫍢𫍢语儿辈。

