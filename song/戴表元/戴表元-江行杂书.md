# 江行杂书

**作者**: 戴表元

## 诗词内容

荒城日暮秋江长，{禾罢}{禾亚}野熟秋风香。

青天茫茫不知处，扁舟卧入菰蒲乡。

波深浪静鱼鸭乐，遥林堕影同飞扬。

平生见画无此本，便欲默写悬高堂。

须臾雷雨涨深墨，渔户悉闭收牛羊。

篙人软语似怜我，拗蓬盖头编蒿床。

此时残怒尚什七，潇洒幸为清蚊虻。

无人静觉物性出，蚯蚓草虫歌晚凉。

铜山乳窦青最远，羞缩不似来时妆。

但余田鸟如匹练，双双飞点暗烟黄。

山川一日几变态，人事百年安可常。

停舟起问鱼酒户，此地几年成战场。

虹梁羽化新起废，白骨无数埋前冈。

惆怅令人百忧起，饮客正酣歌发狂。

坐中悲乐谁竟是，归来玉兔摇沧浪。

