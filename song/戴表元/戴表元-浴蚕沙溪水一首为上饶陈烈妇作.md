# 浴蚕沙溪水一首为上饶陈烈妇作

**作者**: 戴表元

## 诗词内容

浴蚕沙溪水，采桑玉山巅。

丝成白棱棱，胶作烈妇弦。

烈妇何所言，弦中意缠绵。

一说鸾影孤，二诉雏巢穿。

巢穿尚可葺，影孤恨终天。

有食不自肥，众禽仰喉咽。

真宰悯其疲，劳役尽弛蠲。

及今雏长成，雏群亦蹁跹。

朝阳照岩林，枯槁生光妍。

黄蘗谁谓苦，铁石谁谓坚。

请君屏俗耳，听我沙溪篇。

