# 谢陈君祥宪使

**作者**: 戴表元

## 诗词内容

鸾凰不鸷暴，珪璧无锋铦。

评材容一切，未觉世论严。

仆昔江东归，二纪操锄镰。

闻山但庐霍，慕水惟沱潜。

宫车岁千两，未省谒帷幨。

岂无赵张伦，居突不得黔。

新年有吉语，所在兴循廉。

惟此沮洳氓，生涯啬而纤。

廛管疲负挈，陆取困涂霑。

赫赫金铺门，风雨今无檐。

皎皎华裾生，尘土今无襜。

分台得陈侯，笑语脱烹爓。

仁贤所居国，不言革顽𪫺。

侯家仲举峻，何如太丘谦。

问侯何所为，深坐静春帘。

问侯何所学，净几飘风签。

俨雅菑川公，高节齐晋瞻。

横流滔天来，挺身卧西崦。

何以赠陈侯，孟光书满奁。

名曰事言补，其辞清以恬。

岂但资稗官，五经之韬钤。

从来名世士，必有渊源渐。

侯识民蓍龟，侯材国梅盐。

诚令以德举，遐陬讵能淹。

愚者理宜止，容仆守穷櫩。

