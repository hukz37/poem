# 与李绍祖刘文潜饮酒

**作者**: 晁公溯

## 诗词内容

刘子我所敬，未尝言嗫嚅。

李子我所畏，气豪才有余。

自昔得二子，重之比璠玙。

喜今至是邦，乃与二子俱。

刘子忽告行，具舟下东吴。

念欲相挽留，佐我治文书。

天台望其来，交章满公车。

李子复继往，刺史亲题舆。

似云日延伫，正此州家须。

二子古益友，终岁可与居。

一朝舍我去，别泪湿襟裾。

