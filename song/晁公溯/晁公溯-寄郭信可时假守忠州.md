# 寄郭信可时假守忠州

**作者**: 晁公溯

## 诗词内容

君家老阿舒，抗论王公前。

盍不托清静，著书如子玄。

爱君识此意，坐脱世纠缠。

不复眉炙狂，惟应口谈天。

近假刺史节，名高黄颍川。

无为渠自化，多事岂所便。

只今鸣玉溪，百尺来飞泉。

秋风木叶下，想见清潺湲。

凉波纳华月，洗此白璧圆。

借问掾曹内，得无从事贤。

赏音不易逢，胜景那可捐。

愿因东辕使，寄我南楼篇。

