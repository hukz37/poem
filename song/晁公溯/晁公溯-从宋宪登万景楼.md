# 从宋宪登万景楼

**作者**: 晁公溯

## 诗词内容

胜地开杰观，大川壮重关。

使者领我来，共此须臾闲。

玉节照绿野，银瓶落青纶。

酒酣望八极，气豪吞百蛮。

俯窥二江水，远指三峩山。

遂令苍茫外，尽在顾盻间。

崔嵬凌云寺，缭绕含风湾。

洲渚递隠见，烟霞渺斓斑。

静看浮鸥没，坐数昏鸦还。

作者必磊落，后来莫能攀。

不减鹳鹊楼，可想熊豹颜。

下有安乐园，惜哉半荆菅。

谁其为起废，叹息岁方艰。

