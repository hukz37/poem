# 郡人请开旧江口因往视之而作

**作者**: 晁公溯

## 诗词内容

大江何时来，啮我千步堤。

居人念水至，前年拆鸡栖。

浸淫势未已，老圃忧夏畦。

青青五亩蔬，素沙黄卷泥。

一朝失此利，岂饱盐与荠。

纷然向我言，有叟其齿𫠜。

使君幸静听，众论信可稽。

去城今几许，坐视埤堄低。

愿移象鼻东，复泻蟆颐西。

汇为沸白潭，不入流丹溪。

焉敢费使君，畚插各自携。

兹事盖体大，更当访扶犁。

晨兴聊出郊，浮云渰凄凄。

徐行见开塞，指点了不迷。

得使负郭民，朝涉无过脐。

肯辞他日劳，远汲江玻瓈。

