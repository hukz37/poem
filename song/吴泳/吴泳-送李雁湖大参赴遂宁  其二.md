# 送李雁湖大参赴遂宁  其二

**作者**: 吴泳

## 诗词内容

恢恢大仪中，扶立惟三纲。

国风怨以怒，王道荡无章。

栖栖鲁东家，秉笔修天常。

廉陛不乱纪，冠履不易方。

斯今世运颓，礼义维楫亡。

三边且病痱，群盗方鸱张。

兵如溃堤螘，民甚赪尾鲂。

厉阶倘不夷，零露将侵裳。

李侯世柱史，识此治乱防。

挥袂别广筵，振衣登高冈。

愿言茂远猷，挽河洒天狼。

