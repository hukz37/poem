# 程顺子升斋

**作者**: 吴泳

## 诗词内容

雨养焦谷芽，清晨勃然兴。

风入春笋节，一夕长数层。

地道元敏树，生意实可征。

一息不滋长，枯荄莽丘陵。

所以务学者，进德长如登。

礼义所封植，忠和所薰蒸。

湛然清明气，于此中夜存。

德盛仁既熟，始如日之升。

今人废下学，乃以高自矜。

譬之凌霄花，霄竟不可凌。

子归且近思，从下观上腾。

谦谦以自牧，洞洞如不胜。

舜颜亦人耳，毋谓人鲜能。

