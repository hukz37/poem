# 游大玲珑小玲珑

**作者**: 吴泳

## 诗词内容

小玲珑，大玲珑，平林突起群玉峰。

霜铏剪取碧磈{石嵬}，雷斧凿破青嵌崆。

自有此山生此石，鬼削天劖更无迹。

泗滨浮出瑞玉磬，周庙横陈古苍璧。

苍官俨冠剑，翠官披琅玕。

好风吹月来，光动九琳轩。

守庵道人形野倨，白领方袍草为屦。

颇奇二士入洞来，引向高亭最幽处。

他山岂无石，弄假不似真。

平泉马鹿迹何在，南墅甲乙名灰尘。

说真辩假无时了，山童隔竹敲茶臼。

