# 和虞沧江见寄宴坐闻秋香

**作者**: 吴泳

## 诗词内容

春芳如丽人，骄色不肯除。

秋芳如高士，一味甘恬虚。

我闼本洞然，香风来虚徐。

滋兰露承掌，延桂月满裾。

门巷柳濯濯，林塘竹疏疏。

真意俨分列，远心更庄舒。

庭前两好鹤，知几年岁余。

或睨立倚窗，或饮于清渠。

常恐缁尘染，回视根性初。

蹇余沧江人，人岂不鹤如。

起寻月中句，遥睇花外车。

八表方云昏，尚无返庄庐。

