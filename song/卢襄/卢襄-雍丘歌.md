# 雍丘歌

**作者**: 卢襄

## 诗词内容

胡儿倚剑摩崆峒，范阳兵火烧天红。

潼关失守大将死，銮舆播迁岷峨中。

貔貅兵甲照冰雪，戈头尽是生民血。

鲸海扬波鱼鳖腥，中原尽作天山月。

二公擐甲怒搀枪，极鬬军前皆眦裂。

食穷爱妾膏斤斧，愁蹙蛾眉气如缕。

花钿宝髻谁复收，壮士相看泣如雨。

霜刀抉齿肉未寒，再造皇家有英主。

雄心义骨填沟壑，不得生荣肩李郭。

论功初入鹳鹊楼，图形已入麒麟阁。

