# 逺游篇寿立斋

**作者**: 金履详

## 诗词内容

我歌逺游篇，西望心悠然。

孰能为此游，渺渺重山川。

和鸾车班班，珩佩声珊珊。

块视几邱陵，带视几流泉。

正气凝阳刚，端操凌云烟。

犹将径天地，奚独此江山。

黄鹄以为御，鸾鳯以为参。

云旗何扬扬，八龙亦蜿蜿。

一举众山小，再驰天地寛。

三驾跨八极，高驰阊阖间。

正阳以为粮，六气以为餐。

金丹毓天和，玉色頩脕颜。

俯视世蚊虻，起灭瓮盎邉。

高超凌太初，达观真后天。

愿言膏吾车，执鞭随两骖。

