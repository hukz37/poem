# 游三峰

**作者**: 金履详

## 诗词内容

九月天气清，高飚扫虚碧。

山色日嶙峋，山意亦寥閴。

有来二三友，劝我振双屐。

问道始委蛇，陟𪩘转深密。

荦确碍微径，藤蔓绊行色。

冈阜出坡陀，重险更{山/酉}嵂。

绝壁诧天造，石笋疑人立。

上上复扳援，嵬嵬亦恂栗。

摩藓追旧题，扪萝着新跖。

佝偻度﨑岩，盘薄踞危石。

谁凿丹臼深，碧瓦孰抟埴。

云胡半空中，有此千载迹。

中峰函剑气，幽洞飞灵液。

霏霏人间雨，往往此中出。

阴崖采芝人，东冈并游客。

虚谷逺应声，重崦近成隔。

而我独油然，振衣来千尺。

川流一以眺，苍莽浩无息。

长风拂巾袂，太清可嘘吸。

乃知艰险余，始有高明极。

益知身转高，冥然气超逸。

登天信有基，升仙岂无术。

何当蹑飞烟，高举振长翮。

倒景凌三光，逺观天地窄。

