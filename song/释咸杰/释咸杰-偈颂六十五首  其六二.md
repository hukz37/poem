# 偈颂六十五首  其六二

**作者**: 释咸杰

## 诗词内容

去年八月间，得旨与安闲。

摆动水云性，纵步到阳山。

元宅诸子弟，忻然力追攀。

庵居三个月，开怀宇宙宽。

忽接四明信，来书意盘桓。

天童虚法席，使君语犹端。

迢迢遣专使，不问路行难。

山僧临晚景，不敢自相瞒。

捶鼓乐与行，四众亦欣欢。

先师未了底，应是起波澜。

一回饮水一回噎，临济德山俱汗颜。

