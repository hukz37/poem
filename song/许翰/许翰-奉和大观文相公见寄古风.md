# 奉和大观文相公见寄古风

**作者**: 许翰

## 诗词内容

旃裘乱衣裳，风雨飘屋庐。

南奔万里空，脱死锋镝余。

翠华狩绝域，黄尘翳修涂。

朝无嵇侍中，溅血霑谁裾。

夷儿金束袍，漉蔌悬珊瑚。

骄气吞九州，投饵术已疏。

公捐绕朝策，观化聊据梧。

凤凰渺鸿乙，紫氛谁与俱。

丘壑岁已晚，锺鼎功未书。

弃置委时运，超摇游物初。

此忧自古有，此乐绝世无。

邂逅拯横流，功成吾不居。

