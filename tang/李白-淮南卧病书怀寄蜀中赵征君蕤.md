# 淮南卧病书怀寄蜀中赵征君蕤

**作者**: 李白

## 诗词内容

吴会一浮云，飘如远行客。

功业莫从就，岁光屡奔迫。

良图俄弃损，衰疾乃绵剧。

古琴藏虚匣，长剑挂空壁。

楚冠怀锺仪，越吟比庄舃。

国门遥天外，乡路远山隔。

朝忆相如台，夜梦子云宅。

旅情初结缉，秋气方寂历。

风入松下清，露出草间白。

故人不可见，幽梦谁与适。

寄书西飞鸿，赠尔慰离析。

