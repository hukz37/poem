# 夏雨

**作者**: 齐己

## 诗词内容

霮{雨/对}蔽穹苍，冥蒙自一方。

当时消酷毒，随处有清凉。

著物声虽暴，滋农润即长。

乍红萦急电，微白露残阳。

应祷尤难得，经旬甚不妨。

吟听喧竹树，立见涨池塘。

众类声休出，群峰色尽藏。

颓沱来洞壑，汗漫入潇湘。

下叶黎甿望，高祛旱暵光。

幽斋飘卧簟，极浦洒归樯。

藓在堦从湿，花衰苑任伤。

闲思济时力，歌咏发哀肠。

