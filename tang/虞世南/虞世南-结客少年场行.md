# 结客少年场行

**作者**: 虞世南

## 诗词内容

韩魏多奇节，倜傥遗声利。

共矜然诺心，各负纵横志。

结交一言重，相期千里至。

绿沈明月弦，金络浮云辔。

吹箫入吴市，击筑游燕肆。

寻源博望侯，结客远相求。

少年怀一顾，长驱背陇头。

焰焰戈霜动，耿耿剑虹浮。

天山冬夏雪，交河南北流。

云起龙沙暗，木落雁门秋。

轻生殉知己，非是为身谋。

