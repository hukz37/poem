# 奉和袭美太湖诗二十首 孤园寺

**作者**: 陆龟蒙

## 诗词内容

浮屠从西来，事者极梁武。

岩幽与水曲，结构无遗土。

穷山林干尽，竭海珠玑聚。

况即侍从臣，敢爱烟波坞。

幡条玉龙扣，殿角金虬舞。

释子厌楼台，生人露风雨。

今来四百载，像设藏云浦。

轻鸽乱驯鸥，鸣钟和朝𫇛。

庭蕉裂旗斾，野蔓差缨组。

石上解空人，窗前听经虎。

林虚叶如织，水净沙堪数。

遍问得中天，归修释迦谱。

