# 奉和圣制送尚书燕国公赴朔方

**作者**: 张九龄

## 诗词内容

宗臣事有征，庙筭在休兵。

天与三台座，人当万里城。

朔南方偃革，河右暂扬旌。

宠锡从仙禁，光华出汉京。

山川勤远略，原隰轸皇情。

为奏薰琴唱，仍题宝剑名。

闻风六郡伏，计日五戎平。

山甫归应疾，留侯功复成。

歌锺旋可望，衽席岂难行。

四牡何时入？吾君忆履声。

