# 忝官二十年尽在内职及为郡尝积恋因赋诗焉

**作者**: 张九龄

## 诗词内容

江流去朝宗，昼夜兹不舍。

仲尼在川上，子牟存阙下。

圣达有由然，孰是无心者。

一郡茍能化，百城岂云寡。

爱礼谁为羊，恋主吾犹马。

感初时不载，思奋翼无假。

闲宇常自闭，沈心何用写。

揽衣步前庭，登陴临旷野。

白水生迢递，清风寄潇洒。

愿言采芳泽，终朝不盈把。

