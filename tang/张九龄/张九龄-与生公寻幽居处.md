# 与生公寻幽居处

**作者**: 张九龄

## 诗词内容

同方久厌俗，相与事遐讨。

及此云山去，窅然岩径好。

疑入武陵源，如逢汉阴老。

清谐欣有得，幽闲歘盈抱。

我本玉阶侍，偶访金仙道。

兹焉求卜筑，所过皆神造。

岁晚林始敷，日晏崖方杲。

不种缘岭竹，岂植临潭草。

即途可淹留，随日成黼藻。

期为静者说，曾是终焉保。

今为简书畏，只令归思浩。

