# 明冰篇

**作者**: 富嘉谟

## 诗词内容

北陆苍茫河海凝，南山阑干昼夜冰。

素彩峨峨明月升，深山穷谷不自见。

安知采斵备嘉荐，阴房涸冱掩寒扇。

阳春二月朝始暾，春光潭沱度千门。

明冰时出御至尊，彤庭赫赫九仪备。

腰玉煌煌千官事，明冰毕赋周在位。

忆昨沙漠寒风涨，昆仑长河冰始壮。

漫汗崚嶒积亭障，噰噰鸣雁江上来。

禁苑池台冰复开，摇青涵绿映楼台。

豳歌七月王风始，凿冰藏用昭物轨，四时不忒千万祀。

