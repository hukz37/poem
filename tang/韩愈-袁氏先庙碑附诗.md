# 袁氏先庙碑附诗

**作者**: 韩愈

## 诗词内容

袁自陈分，初尚蹇连（方云：作“连连”）。

越秦造汉，博士发论。

司徒任德，忍不锢人。

收功厥后，五公重尊。

晋氏于南，来处华下。

鸿胪、孝侯，用适操舍。

南州勤治，取最不懈。

当阳耽经，唯义之畏。

石州烈烈，学专春秋。

懿哉咸宁，不名一休。

趋难避成，与时泛浮。

是生孝子，天子之宰，出把（或作“祀”、或作“持”）将符，群（或作“郡”）州承楷。

数（或作“教”）以立庙，禄以备器。

由曾及考，同堂异置。

柏版松楹，其筵（或作“业”）肆肆。

维袁之庙，孝孙之为。

顺势即宜，以诹以龟。

以平其巇，屋墙持持。

孝孙来享，来拜庙庭。

陟堂进室，亲登笾铏。

肩臑胉骼，其樽玄清。

降登受胙，于庆尔（方作“示”，非是）成。

维曾维祖，维考之施。

于汝-1014-孝嗣，以报以祗。

凡我有今，非本曷思。

刻诗牲系（或作“系牲”），维以告之。

（同前书卷二七）。

