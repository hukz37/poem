# 送陆畅归湖州因凭题故人皎然塔陆羽坟

**作者**: 孟郊

## 诗词内容

淼淼霅寺前，白蘋多清风。

昔游诗会满，今游诗会空。

孤吟玉凄恻，远思景蒙笼。

杼山塼塔禅，竟陵广宵翁。

饶彼草木声，髣髴闻余聪。

因君寄数句，遍为书其藂。

追吟当时说，来者实不穷。

江调难再得，京尘徒满躬。

送君溪鸳鸯，彩色双飞东。

东多高静乡，芳宅冬亦崇。

手自撷甘旨，供养欢冲融。

待我遂前心，收拾使有终。

不然洛岸亭，归死为大同。

