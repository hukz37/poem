# 和友人见题山居水阁八韵

**作者**: 杜荀鹤

## 诗词内容

池阁初成眼豁开，眼前霁景属微才。

试攀檐果猿先见，才把渔竿鹤即来。

修竹已多犹可种，艳花虽少不劳栽。

南昌一榻延徐孺，楚国千锺逼老莱。

未称执鞭奔紫陌，惟宜策杖步苍苔。

笼禽岂是摩霄翼，润木元非涧下材。

鉴己每将天作镜，陶情常以海为杯。

和君诗句吟声大，虫豸闻之谓蛰雷。

