# 丹阳新居四十韵

**作者**: 张祜（四）

## 诗词内容

不出丹阳郭，茅檐寄北偏。

四隅疏积潦，万顷控平田。

地势金陵豁，湾形珥渎连。

路分南亩上，山映后湖边。

故国心殊阻，新池手强穿。

闲吟招隐咏，静赋笃终篇。

大树应徒尔，高门亦偶然。

孤云出小屿，侣鹤下辽天。

早巿归人语，昏亭醉客眠。

五更衘月岸，一宿渡江舡。

雪旦飞琼圃，花时丽锦川。

茅峰遥自对，练水曲相{氵公}。

夜出泽头火，晴昏巷里烟。

人情嗤散漫，鸟性乐暄妍。

夏菓垂簪上，春农起面前。

竹栏隈杳袅，藤杖决潺湲。

不忝端居胜，何妨病者便。

水轩斜浸柳，风槛散披莲。

接壤重岗抱，坯沙浅洞延。

外瞻群岭拔，中坐两崖颠。

峻面嶙岣甃，崇台碨礧填。

小桥深宛宛，新瀑下涓涓。

架俯蔷薇立，篱因枳壳编。

何当把牙筭，祇是蹑苔钱。

勃窣松栽短，尖纤石笋圆。

绿含山桂润，红绽海棠鲜。

枕上看羁{革夹}，门前见着鞭。

阑珊棋未毕，拨剌钓初牵。

尘尾曾无谓，猪肝是不缘。

坐甘尘外老，来幸酒中仙。

潘岳因成赋，杨雄便草《玄》。

散襟梳短髪，揭指上游弦。

粗可回车马，聊堪驻旆旃。

藉莎惭异席，折笋俟加笾。

哭地心知矣，儒家分已焉。

穷猿半啼啸，病鹤欲飞眠。

授箓陶贞白，留斋竺法干。

观心知不二，叩齿问罗千。

帝里思徒切，家山望益悬。

阊门不可上，西恨涕涟涟。

