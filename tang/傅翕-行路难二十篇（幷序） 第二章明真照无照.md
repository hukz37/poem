# 行路难二十篇（幷序） 第二章明真照无照

**作者**: 傅翕

## 诗词内容

君不见真照分明性无照，通鉴坦荡复无平。

安住无明知明照，了达明照之无明。

一心永断于诸行，始复勤行于不行。

一心非心亦非一，无一无心行不生。

识心即是无生法，非离生法有无生。

若知诸缘性无起，随心颠倒任纵横。

解了空心无隔碍，世间言论不庸争。

若复苦欲争言论，方为贪痴之所盲。

是故经说乐知见，五阴尘劳随复生。

若能专心复本际，自得正道坦然平。

性正心平无有正，假设平正引群生。

行路难，路难常居五阴山。

涅槃虚玄不为寂，虽有生死独清闲。

