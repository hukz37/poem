# 早入清远峡

**作者**: 宋之问

## 诗词内容

传闻峡山好，旭日櫂前沂。

雨色摇丹嶂，泉声聒翠微。

两岩天作带，万壑树披衣。

秋菊迎霜序，春藤碍日辉。

翳潭花似织，缘岭竹成围。

寂历环沙浦，葱茏转石圻。

露余江未热，风落瘴初稀。

猿饮排虚上，禽惊掠水飞。

榜童夷唱合，樵女越吟归。

良候斯为美，边愁自有违。

谁言望乡国，流涕失芳菲。

