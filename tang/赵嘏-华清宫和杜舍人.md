# 华清宫和杜舍人

**作者**: 赵嘏

## 诗词内容

五十年天子，离宫仰峻墙。

登封时正泰，御宇日何长。

上位先名实，中兴事宪章。

起戎轻甲胄，余地复河湟。

道帝玄元祖，儒封孔子王。

因缘百司署，藂会一人汤。

渭水波摇绿，秦郊草半黄。

马驯金勒细，鹰健玉铃锵。

下箭朱弓满，鸣鞭皓腕攘。

畋思获吕望，谏祇避周昌。

兔迹贪前逐，枭心不早防。

几添鹦鹉劝，先赐荔枝尝。

月锁千门静，天吹一笛凉。

细音摇羽珮，轻步宛霓裳。

祸乱基潜结，升平意遽忘。

衣冠逃犬虏，鼙鼓动渔阳。

外戚心殊迫，中途事可量。

血埋妃子艳，刅断禄儿肠。

近侍烟尘隔，前踪辇路荒。

益知迷宠佞，遗恨丧贤良。

北阙尊明主，南宫逊上皇。

禁清余凤吹，池冷睡龙光。

祝寿山犹在，流年水共伤。

杜鹃魂厌蜀，蝴蝶梦悲庄。

雀卵遗雕栱，虫丝罥画粱。

紫苔侵壁润，红树闭门芳。

守吏齐鸳瓦，耕民得翠珰。

登年齐酺乐，讲武旧兵场。

暮草深岩翠，幽花坠径香。

不堪垂白叟，行折御沟杨。

