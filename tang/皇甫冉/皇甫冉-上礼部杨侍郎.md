# 上礼部杨侍郎

**作者**: 皇甫冉

## 诗词内容

郢匠抡材日，辕轮必尽呈。

敢言当一干，徒欲隶诸生。

末学惭邹鲁，深仁录弟兄。

余波知可挹，弱植更求荣。

绩愧他年败，功期此日成。

方因旧桃李，犹冀载飞鸣。

道浅犹怀分，时移但自惊。

关门惊暮节，林壑废春畊。

十里嵩峰近，千秋颍水清。

烟花迷戍谷，墟落接阳城。

渺默思乡梦，迟回知己情。

劳歌终此曲，还是苦辛行。

