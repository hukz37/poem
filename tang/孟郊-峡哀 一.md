# 峡哀 一

**作者**: 孟郊

## 诗词内容

昔多相与笑，今谁相与哀。

峡哀哭幽魂，噭噭风吹来。

堕魄抱空月，出没难自裁。

齑粉一闪间，春涛百丈雷。

峡水声不平，碧沲牵清洄。

沙棱箭箭急，波齿龂龂开。

呀彼无底吮，待此不测灾。

谷号相喷激，石怒争旋回。

古醉有复乡，今缧多为能。

字孤徒髣髴，衔雪犹惊猜。

薄俗少直肠，交结须横财。

黄金买相吊，幽泣无余漼。

我有古心意，为君空摧颓。

