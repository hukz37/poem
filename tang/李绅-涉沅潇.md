# 涉沅潇

**作者**: 李绅

## 诗词内容

屈原死处潇湘阴，沧浪淼淼云沈沈。

蛟龙长怒虎长啸，山木翛翛波浪深。

烟横日落惊鸿起，山映余霞杳千里。

鸿叫离离入暮天，霞消漠漠深云水。

水灵江暗扬波涛，鼋鼍动荡风骚骚。

行人愁望待明月，星汉沈浮{鬼长}鬼号。

屈原尔为怀王没，水府通天化灵物。

何不驱雷击电除奸邪，可怜空作沈泉骨。

举杯沥酒招尔魂，月影滉漾开乾坤。

波白水黑山隐见，汨罗之上遥昏昏。

风帆候晓看五两，戍鼓冬冬远山响。

潮满江津猿鸟啼，荆夫楚语飞蛮桨。

潇湘岛浦无人居，风惊水暗惟鲛鱼。

行来击棹独长叹，问尔精魄何所如。

