# 八月十五日夜桃源玩月

**作者**: 刘禹锡

## 诗词内容

尘中见月心亦闲，况是清秋仙府间。

凝光悠悠寒露坠，此时立在最高山。

碧虚无云风不起，山上长松山下水。

群动翛然一顾中，天高地平千万里。

少君引我升玉坛，礼空遥请真仙官。

云𫐌欲下星斗动，天乐一声肌骨寒。

金霞昕昕渐东上，轮欹影促犹频望。

绝景良时难再幷，他年此日应惆怅。

