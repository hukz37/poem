# 题从侄成绪西林精舍书斋

**作者**: 韦应物

## 诗词内容

栖身齿多暮，息心君独少。

慕谢始精文，依僧欲观妙。

冽泉前堦注，清池北窗照。

果药杂芬敷，松筠疏蒨峭。

屡跻幽人境，每肆芳辰眺。

采栗玄猿窟，撷芝丹林峤。

纻衣岂寒御，蔬食非饥疗。

虽甘巷北单，岂塞青紫耀。

郡有优贤榻，朝编贡士诏。

欲同朱轮载，勿惮移文诮。

