# 送西川梁常侍之新筑龙山城幷锡赉两州刺史及部落酋长等

**作者**: 薛逢

## 诗词内容

圣主忧夷貊，屯师翦束钦。

皇家思眷祐，星使忽登临。

用命期开国，违天必衅砧。

化须均草树，恩不间飞沈。

束马凌苍壁，扪萝上碧岑。

瘴川风自热，剑阁气长阴。

迅濑从天急，乔松入地深。

仰观唯一迳，俯瞰即千寻。

水作新城带，山为故垒襟。

东开洞君听，南辟纳蛮心。

渥泽濡三部，衣冠化雨林。

带文雕白玉，符理篆黄金。

鸟道经邛{棘/火}，星缠过觜参。

回轩如睿奖，休作苦辛吟。

