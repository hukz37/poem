# 富贵曲

**作者**: 李咸用

## 诗词内容

画藻雕山金碧彩，鸳鸯叠翠眠晴霭。

编珠影里醉春庭，团红片下攒歌黛。

革咽丝烦欢不改，缴绛垂缇忽如晦。

活花起舞夜春来，蜡焰煌煌天日在。

雪暖瑶杯凤髓融，红拖象箸猩唇细。

空中汉转星移盖，火城拥出随朝会。

车如雷兮马如龙，鬼神辟易不敢害。

冠峩剑重锵环珮，步入天门相真宰。

开口长为爵禄筌，回眸便是公卿罪。

珍珠索得龙宫贫，膏腴刮下苍生背。

九野干戈指着心，威福满拳犹未快。

我闻周公贵为天子弟，富有半四海。

蔑有骄奢贻后悔，红锦障收。

珊瑚树碎，至今笑石崇王恺。

