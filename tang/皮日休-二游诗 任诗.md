# 二游诗 任诗

**作者**: 皮日休

## 诗词内容

任君恣高放，斯道能寡合。

一宅闲林泉，终身远嚣杂。

尝闻佐浩穰，散性多儑{亻沓}。

歘尔解其绶，遗之如弃靸。

归来乡党内，却与亲朋洽。

开溪未让丁，列第方称甲。

入门约百步，古木声霎霎。

广槛小山欹，斜廊怪石夹。

白莲倚阑楯，翠鸟缘帘押。

地势似五泻，岩形若三峡。

猿眠但腽肭，凫食时喋唼。

拨荇下文竿，结藤萦桂檝。

门留医树客，壁倚栽花锸。

度岁止褐衣，经旬唯白{巾臽}。

多君方闭户，顾我能倒屧。

请题在茅栋，留坐于石榻。

魂从清景遛，衣任烟霞裛。

阶墀龟任上，枕席鸥方狎。

沼[似]颇黎[镜]，当中见鱼眨。

杯杓悉杉瘤，盘筵尽荷叶。

闲斟不置罚，闲弈无争劫。

闲日不整冠，闲风不用箑。

以斯为思虑，吾道宁疲薾。

衮衣竞璀璨，鼓吹争鞺鞳。

欲者解挤排，诟者能𧮪讘。

权豪暂翻覆，刑祸相填压。

此时一圭窦，不肯饶阊阖。

有第可栖息，有书可渔猎。

吾欲与任君，终身以斯惬。

