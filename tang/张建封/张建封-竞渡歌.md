# 竞渡歌

**作者**: 张建封

## 诗词内容

五月五日天晴明，杨花绕江啼晓莺。

使君未出郡斋外，江上早闻齐和声。

使君出时皆有准，马前已被红旗引。

两岸罗衣破晕香，银钗照日如霜刃。

鼓声三下红旗开，两龙跃出浮水来。

櫂影斡波飞万剑，鼓声劈浪鸣千雷。

鼓声渐急标将近，两龙望标目如瞬。

坡上人呼霹雳惊，竿头彩挂虹蜺晕。

前船抢水已得标，后船失势空挥桡。

疮眉血首争不定，输岸一朋心似烧。

只将输赢分罚赏，两岸十舟五来往。

须臾戏罢各东西，竞脱文身请书上。

吾今细观竞度儿，何殊当路权相持。

不思得岸各休去，会到摧车折檝时。

