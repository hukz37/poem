# 重归宜春偶成十六韵寄朝中知己

**作者**: 袁皓

## 诗词内容

水香甘似醴，知是入袁溪。

黄竹成丛密，青萝夹岸低。

煖流㶉𫛶戏，深树鹧鸪啼。

黄犬惊迎客，青牛困卧泥。

有村皆绩纺，无地不耕犂。

乡曲多耆旧，逢迎尽杖藜。

殷勤倾白酒，相劝有黄鸡。

归老官知忝，还乡路不迷。

直言干忌讳，权路耻依栖。

拙学趋时态，闲思与牧齐。

稻粮饶燕雀，江海溢凫鹥。

昔共逢离乱，今来息鼓鼙。

恩仁霑品物，教化及雕题。

上贡贞元禄，曾叨宠记批。

何须归紫禁，便是到丹梯。

珍重长安道，从今息马嘶。

