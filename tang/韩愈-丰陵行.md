# 丰陵行

**作者**: 韩愈

## 诗词内容

羽卫煌煌一百里，晓出都门葬天子。

群臣杂沓驰后先，宫官穰穰来不已。

是时新秋七月初，金神按节炎气除。

清风飘飘轻雨洒，偃蹇旗斾卷以舒。

逾梁下坂笳鼓咽，嵽嵲遂走玄宫闾。

哭声訇天百鸟噪，幽坎昼闭空灵舆。

皇帝孝心深且远，资送礼备无赢余。

设官置卫锁嫔妓，供养朝夕象平居。

臣闻神道尚清净，三代旧制存诸书。

墓藏庙祭不可乱，欲言非职知何如。

