# 戚夫人楚舞歌

**作者**: 李昂

## 诗词内容

定陶城中是妾家，妾年二八颜如花。

闺中歌舞未终曲，天下死人如乱麻。

汉王此地因征战，未出帘栊人已荐。

风花菡萏落辕门，云雨徘徊入行殿。

日夕悠悠非旧乡，飘飖处处逐君王。

玉闺门里通归梦，银烛迎来在战场。

从来顾恩不顾己，何异浮萍寄深水。

逐战曾迷只轮下，随君几陷重围里。

此时平楚复平齐，咸阳宫阙到关西。

珠帘夕殿闻钟漏，白日秋天忆鼓鼙。

且矜容色长自持，且遇乘舆恩幸时。

香罗侍寝双龙殿，玉辇看花百子池。

君王纵恣翻成误，吕后由来有深妒。

不奈君王容发衰，相存相顾能几时。

黄泉白骨不可报，雀钗翠羽从此辞。

君楚歌兮妾楚舞，脉脉相看两心苦。

曲未终兮袂更扬，君流涕兮妾断肠。

已见谋臣归惠帝，徒留爱子付周昌。

（《才调集》卷三、伯二五六七卷）（按：伯二五六七卷存此诗之后半篇，今参《才调集》补足之。

《全唐诗》卷一二○收此诗，缺“且矜容色长自持”以下四句，故重录之。

此则承汤华泉同志见告。

）。

