# 曲龙山歌 一

**作者**: 顾况

## 诗词内容

曲龙丈人冠藕花，其颜色映光明砂。

玉绳金枝有通籍，五岳三山如一家。

遥指丛霄呇灵岛，岛中晔晔无凡草。

九仙傲倪折五芝，翠凤白麟回异道。

石台石镜月长明，石洞石桥连上清。

人间妻子见不识，拍云挥手升天行。

摩天截汉何潇洒，四石五云更上下。

下方小兆更拜焉，愿得骑云作车马。

