# 险竿歌

**作者**: 顾况

## 诗词内容

宛陵女儿擘飞手，长竿横空上下走。

已能轻险若平地，岂肯身为一家妇。

宛陵将士天下雄，一下定却长稍弓。

翻身挂影恣腾蹋，反绾头髻盘旋风。

盘旋风，撇飞鸟，惊猿遶，树枝袅。

头上打鼓不闻时，手蹉脚跌蜘蛛丝。

忽雷掣断流星尾，矐睒划破蚩尤旗。

若不随仙作仙女，即应嫁贼生贼儿。

中丞方略通变化，外户不扃从女嫁。

