# 晚归香山寺因咏所怀

**作者**: 白居易

## 诗词内容

我年日已老，我身日已闲。

闲出都门望，但见水与山。

关塞碧岩岩，伊流清潺潺。

中有古精舍，轩户无扃关。

岸草歇可藉，迳萝行可攀。

朝随浮云出，夕与飞鸟还。

吾道本迂拙，世途多险艰。

尝闻嵇吕辈，尤悔生疏顽。

巢悟入箕颍，皓知返商巅。

岂唯乐肥遁，聊复祛忧患。

吾亦从此去，终老伊嵩间。

