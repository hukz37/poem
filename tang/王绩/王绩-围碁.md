# 围碁

**作者**: 王绩

## 诗词内容

饱食端居暇，披襟[弈]（奕）思专。

雕盘蜃胫饰，帖局象牙缘。

裂地四维举，分麾两阵前。

攒眉思上策，屈指计中权。

劲卒衡（韩校疑为“冲”）围度，奇军略地旋。

鱼鳞张九拒，鹤翅拥三边。

逐征何待应，争锋岂厌先。

双关防易断，只眼畏难全。

将骄多受辱，敌耻屡摧坚。

骤睹成为败，频看绝更连。

许知愁越复，恤弱贵邢迁。

诽俗韦弘嗣，邀名葛稚川。

分阴虽可重，小道讵宜捐？相公摧屐日，樵客烂柯年。

唐尧犹不弃，孔父尚称贤。

博术存书录，壶经著礼篇。

寄言陆士衡，无嗤王仲宣。

（按：《韵语阳秋》卷十七、《全唐诗》卷三七收“全”、“边”二韵，题作《围棋长篇》。

）。

