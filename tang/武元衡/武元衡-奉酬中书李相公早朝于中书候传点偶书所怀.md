# 奉酬中书李相公早朝于中书候传点偶书所怀

**作者**: 武元衡

## 诗词内容

寥落曙锺断，微明烟月沈。

翠霞仙仗合，清漏掖垣深。

北极星遥拱，南山阙迥临。

兰釭竟晓焰，琪树欲秋阴。

霄汉惭联步，貂蝉愧并簪。

德容温比玉，王度式如金。

鱼水千里运，箫韶九奏音。

代天惊度日，掷地喜开襟。

文武时方泰，唐虞道可寻。

忝陪申及甫，清净奉尧心。

