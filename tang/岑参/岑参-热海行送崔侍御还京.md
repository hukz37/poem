# 热海行送崔侍御还京

**作者**: 岑参

## 诗词内容

侧闻阴山胡儿语，西头热海水如煮。

海上众鸟不敢飞，中有鲤鱼长且肥。

岸傍青草常不歇，空中白雪遥旋灭。

蒸沙烁石然虏云，沸浪炎波煎汉月。

阴火潜烧天地𬬻，何事偏烘西一隅。

势吞月窟侵太白，气连赤坂通单于。

送君一醉天山郭，正见夕阳海边落。

柏台霜威寒逼人，热海炎气为之薄。

