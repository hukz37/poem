# 送颜平原

**作者**: 岑参

## 诗词内容

天子念黎庶，诏书换诸侯。

仙郎授剖符，华省辍分忧。

置酒会前殿，赐钱若山丘。

天章降三光，圣泽该九州。

吾兄镇河朔，拜命宣皇猷。

驷马辞国门，一星东北流。

夏云照银印，暑雨随行辀。

赤笔仍在箧，𬬻香惹衣裘。

此地邻东溟，孤城吊沧洲。

海风掣金戟，道吏呼鸣驺。

郊原北连燕，剽劫风未休。

鱼盐隘里巷，桑柘盈田畴。

为郡岂淹旬，政成应未秋。

易俗去猛虎，化人似驯鸥。

苍生已望君，黄霸宁久留。

