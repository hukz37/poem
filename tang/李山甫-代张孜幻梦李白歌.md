# 代张孜幻梦李白歌

**作者**: 李山甫

## 诗词内容

天使翰林生我前，相去殁（一作“后”）来二百年。

英神杰（一作“绝”）气归玄天，日月星辰空蹙然。

我识翰林文，不识翰林面。

上天知我忆其人，使向人间梦中见。

瑞光闪烁天关（一作“门”）开，五云着地长裾来，华山秀作英雄骨，黄河泻作纵横才。

巍峨宛似神仙客，一段风雷扶气魄。

低头语了却抬头，指点胸前称李白。

梦中一面何殷勤，高吟大语喧青云。

自言天府偶闲暇，与我握手论高文。

一论耳目清，再论心骨惊，豁如混沌初凿破，天地海岳何分明。

利若剑戟坚，健如虬龙争，神机圣法说略尽，造化与我新精灵。

不问尘埃人，不语尘埃事，樽前酒半（一作“半日”）空，归云扫筵起。

自言天上作先生，许向人间为弟子。

梦破青霄春，烟霞无去尘。

若夸郭璞五色笔，江淹却是寻常人（《全唐诗》卷六○七收“华山”二句及末四句，卷八六八收“上天”二句，均误系于张孜名下。

）（《鉴诫录》九《梦太白》）。

