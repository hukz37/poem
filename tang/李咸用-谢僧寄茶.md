# 谢僧寄茶

**作者**: 李咸用

## 诗词内容

空门少年初志坚，摘芳为药除睡眠。

匡山茗树朝阳偏，暖萌如爪拏飞鸢。

枝枝膏露凝滴圆，参差失向兜罗锦。

倾筐短甑蒸新鲜，白纻眼细匀于研。

砖排古砌春苔干，殷勤寄我清明前。

金槽无声飞碧烟，赤兽呵冰急铁喧。

林风夕和真珠泉，半匙清粉搅潺湲。

绿云轻绾湘娥鬟，尝来纵使重支枕，胡蝶寂寥空掩关。

