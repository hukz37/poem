# 行路难二十篇（幷序） 第十三章明寂静无照无得

**作者**: 傅翕

## 诗词内容

君不见诸法但假空施设，寂静无门为法门。

一切法中心为主，余今不复得心源。

究检心源既不得，岂知诸法并无根。

用此无根心照境，照之分明弥复惛。

即此惛心还自照，正照之理未曾存。

照之与境俱差异，是故智士不能论。

世人往往强分别，无中照见乱精魂。

若能智照亡非照，分别智照复还奔。

诸法本尔谁人作，寂静无寂亦无喧。

故知众生颠倒想，还是众生无上尊。

行路难，路难舍痴而非痴。

飞禽走兽我能伏，只个心贼独难治。

