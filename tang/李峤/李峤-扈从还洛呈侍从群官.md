# 扈从还洛呈侍从群官

**作者**: 李峤

## 诗词内容

四海帝王家，两都周汉室。

观风昔来幸，御气今旋跸。

雷奋六合开，天行万乘出。

玄冥奉时驾，白拒参戎律。

后队咽笳箫，前驱严罕罼。

辉光射东井，禁令横西秩。

帐殿别阳秋，旌门临甲乙。

将交洛城雨，稍远长安日。

邙巩云外来，咸秦雾中失。

孟冬霜霰下，是月农功毕。

天道向归余，皇情美阴隲。

行存名岳礼，逓问高年疾。

祝鸟既开罗，调人更张瑟。

登原采讴诵，俯谷求才术。

邑罕悬磬贫，山无挂瓢逸。

施恩浃寰宇，展义该文质。

德泽盛轩游，哀矜深禹恤。

申歌地庐骇，献寿衢尊溢。

瑞色抱氤氲，寒光变萧𫗋。

宗枝旦奭辅，侍从王刘匹。

并辑蛟龙书，同簪凤皇笔。

陶甄荷吹万，颂叹归明一。

欢与道路长，顾随谈笑密。

叨承廊庙选，谬齿夔龙弼。

喜构大厦成，惭非栋隆吉。

