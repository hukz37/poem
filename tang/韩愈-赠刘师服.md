# 赠刘师服

**作者**: 韩愈

## 诗词内容

羡君齿牙牢且洁，大肉硬饼如刀截。

我今呀豁落者多，所存十余皆兀臲。

匙抄烂饭稳送之，合口软嚼如牛呞。

妻儿恐我生怅望，盘中不饤栗与棃。

祗今年才四十五，后日悬知渐莽卤。

朱颜皓颈讶莫亲，此外诸余谁更数。

忆昔太公仕进初，口含两齿无赢余。

虞翻十三比岂少，遂自惋恨形于书。

丈夫命存百无害，谁能点检形骸外。

巨缗东钓傥可期，与子共饱鲸鱼脍。

