# 望九华山

**作者**: 林滋

## 诗词内容

兹山突出何怪奇，上有万状无凡姿。

大者嶙峋若奔兕，小者{山/垒}嵬如婴儿。

玉柱金茎相拄枝，干空逾碧势参差。

虚中始讶巨灵擘，阧处乍惊愚叟移。

萝烟石月相蔽亏，天风袅袅猿咿咿。

龙潭万古喷飞溜，虎穴几人能得窥。

吁予比年爱灵境，到此始觉魂神驰。

如何独得百丈索，直上高峰抛俗羁。

