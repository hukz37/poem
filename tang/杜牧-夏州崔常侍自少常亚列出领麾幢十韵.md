# 夏州崔常侍自少常亚列出领麾幢十韵

**作者**: 杜牧

## 诗词内容

帝命诗书将，登坛礼乐卿。

三边要高枕，万里得长城。

对客犹褒博，填门已斾旌。

腰间五绶贵，天下一家荣。

野水差新燕，芳郊哢夏莺。

别风嘶玉勒，残日望金茎。

榆塞孤烟媚，银川绿草明。

戈矛虓虎士，弓箭落雕兵。

魏绛言堪采，陈汤事偶成。

若须垂竹帛，静胜是功名。

