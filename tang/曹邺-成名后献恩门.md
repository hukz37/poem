# 成名后献恩门

**作者**: 曹邺

## 诗词内容

为物稍有香，心遭蠹虫啮。

平人登太行，万万车轮折。

一辞桂岭猿，九泣东门月。

年年孟春时，看花不如雪。

僻居城南隅，颜子须泣血。

沈埋若九泉，谁肯开口说。

辛勤学机杼，坐对秋灯灭。

织锦花不常，见之尽云拙。

自怜孤生竹，出土便有节。

每听浮竞言，喉中似无舌。

忽然风雷至，惊起池中物。

拔上青云巅，轻如一毫髪。

珑珑金锁甲，稍稍城乌绝。

名字如鸟飞，数日便到越。

幽兰生虽晚，幽香亦难歇。

何以保此身，终身事无缺。

