# 同吕判官从哥舒大夫破洪济城回登积石军多福七级浮图

**作者**: 高适

## 诗词内容

塞口连浊河，辕门对山寺。

宁知鞍马上，独有登临事。

七级凌太清，千崖列苍翠。

飘飘方寓目，想像见深意。

高兴殊未平，凉风飒然至。

拔城阵云合，转斾胡星坠。

大将何英灵，官军动天地。

君怀生羽翼，本欲附骐骥。

款段苦不前，清冥信难致。

一歌阳春后，三叹终自愧。

