# 宋中遇林卢杨十七山人因而有别

**作者**: 高适

## 诗词内容

昔余涉漳水，驱车行邺西。

遥见林虑山，苍苍戛天倪。

邂逅逢尔曹，说君彼岩栖。

萝径垂野蔓，石房倚云梯。

秋韭何青青，药苗数百畦。

栗林隘谷口，栝树森回谿。

耕耘有山田，纺绩有山妻。

人生茍如此，何必组与珪。

谁谓远相访，曩情殊不迷。

檐前举醇醪，灶下烹双鸡。

朔风忽振荡，昨夜寒螀啼。

游子益思归，罢琴伤解携。

出门尽原野，白日黯已低。

始惊道路难，终念言笑暌。

因声谢岑壑，岁暮一攀跻。

