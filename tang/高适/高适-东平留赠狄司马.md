# 东平留赠狄司马

**作者**: 高适

## 诗词内容

古人无宿诺，兹道以为难。

万里赴知己，一言诚可叹。

马蹄经月窟，剑术指楼兰。

地出北庭尽，城临西海寒。

森然瞻武库，则是弄儒翰。

入幕绾银绶，乘轺兼铁冠。

练兵日精锐，杀敌无遗残。

献捷见天子，论功俘可汗。

激昂丹墀下，顾盼青云端。

谁谓纵横策，翻为权势干。

将军既坎𡒄，使者亦辛酸。

耿介挹三事，羇离从一官。

知君不得意，他日会鹏抟。

