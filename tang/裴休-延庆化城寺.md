# 延庆化城寺

**作者**: 裴休

## 诗词内容

平生志在野云深，建立精蓝大用心。

须达买园充圣地，祗陁施树不收金。

鸣钟尚息刀轮苦，下击三涂地狱音。

为报往来游玩者，园林常住勿相侵。

（见道光五年刊方履篯编《河内县志》卷二十）（〖1〗《河内县志》云此诗石刻为正书，在河内悬，题下署裴相公诗，诗末题一行：“唐长兴四年癸巳主僧惠□立石。

”县志作者附跋云：“裴公美本济源人，常读书野寺中，兹化城寺近其所居，故亦勒其诗。

然考此诗殊不似唐人作，疑即梵徒托名为也。

”今按：此跋既谓裴休为邻县人，有作诗可能，复疑其伪，立论不免抵牾。

石刻既为后唐时立，休亦一生佞佛者，《景德传灯录》至为其立传，此诗与赠希运一诗相类，可决其非后世梵僧所伪撰。

又乾隆五十三年刊《济源县志》卷十六亦收此诗，题作《书留延庆化城寺壁》。

）。

