# 天门灵泉院

**作者**: 周朴

## 诗词内容

华亭参后最幽玄，一句能教万古传。

猿抱子归青嶂后，鸟衔花落碧崖前。

虽知物理无穷际，却恐沧溟有尽年。

为报五湖云外客，何妨来此老林泉。

（按：《沅湘耆旧集》卷八云：“琮案：元慈利张兑《天门山图诗》末云：‘可怜宜都周内史，古冢累累在山址。

感时抚景亦怆然，周朴小诗何足拟？’即指此诗也。

次联为中和间僧传明语。

传明即善会，自鹤林入夹山，有僧问如何是夹山境，答以猿抱子归云云，朴即用其语也。

”）。

