# 送路司谏侍从叔赴洪州

**作者**: 李端

## 诗词内容

郄超本绝伦，得意在芳春。

勋业耿家盛，风流荀氏均。

声名金作赋，白皙玉为身。

敛笏辞天子，乘龟从丈人。

度关行且猎，鞍马何躞蹀。

猿啸暮应愁，湖流春好涉。

浔阳水分送，于越山相接。

梅雨细如丝，蒲帆轻似叶。

逢风燕不定，值石波先叠。

楼见远公庐，船经徐穉业。

邑人多秉笔，州吏亦负笈。

村女解收鱼，津童能用檝。

唯我有荆扉，无成未得归。

见君兄弟出，今日自霑衣。

