# 杂曲歌辞 太行苦热行

**作者**: 刘长卿

## 诗词内容

迢迢太行路，自古称险恶。

千骑俨欲前，群峰望如削。

火云从中起，仰视飞鸟落。

汗马卧高原，危旌倚长薄。

清风何不至？赤日方煎烁。

石露山木焦，鳞穷水泉涸。

九重今旰食，万里传明略。

诸将候轩车，元凶愁鼎镬。

何劳短兵接，自有长缨缚。

通越事岂难，渡泸功未博。

朝辞羊肠坂，夕望贝丘郭。

漳水斜遶营，常山遥入幕。

永怀姑苏下，因寄建安作。

白雪和诚难，沧波意空托。

陈琳书记好，王粲从军乐。

早晚归汉庭，随君上麟阁。

