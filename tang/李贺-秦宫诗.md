# 秦宫诗

**作者**: 李贺

## 诗词内容

越罗衫袂迎春风，玉刻麒麟腰带红。

楼头曲宴仙人语，帐底吹笙香雾浓。

人间酒暖春茫茫，花枝入帘白日长。

飞窗复道传筹饮，十夜铜盘腻烛黄。

秃衿小袖调鹦鹉，紫绣麻{韦叚}踏哮虎。

斫桂烧金待晓筵，白鹿青苏夜半煮。

桐英永巷骑新马，内屋深屏生色画。

开门烂用水衡钱，卷起黄河向身泻。

皇天厄运犹曾裂，秦宫一生花底活。

鸾篦夺得不还人，醉睡氍毺满堂月。

