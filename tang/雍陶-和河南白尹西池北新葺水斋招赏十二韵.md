# 和河南白尹西池北新葺水斋招赏十二韵

**作者**: 雍陶

## 诗词内容

二室峰前水，三川府右亭。

乱流深竹迳，分遶小花汀。

池角通泉脉，堂心豁地形。

坐中寒瑟瑟，床下细泠泠。

雨夜思巫峡，秋朝想洞庭。

千年孤镜碧，一片远天青。

鱼戏摇红尾，鸥闲退白翎。

荷倾泻珠露，沙乱动金星。

藤架如纱帐，苔墙似锦屏。

龙门人少到，仙棹自多停。

游忆高僧伴，吟招野客听。

余波不能惜，便欲养浮萍。

