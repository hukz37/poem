# 饭僧

**作者**: 李群玉

## 诗词内容

好读天竺书，为寻无生理。

焚香面金偈，一室唯巾水。

交信方外言，二三空门子。

峻范照秋霜，高标揜僧史。

清晨洁蔬茗，延请良有以。

一落喧哗竞，栖心愿依止。

奔曦入半百，冉冉颓蒙汜。

云泛名利心，风轻是非齿。

向为情爱缚，未尽金仙旨。

以静制猿心，将虞瞥然起。

纶巾与藜杖，此意真已矣。

他日云壑间，来寻幽居士。

