# 和吴处士题村叟壁

**作者**: 李咸用

## 诗词内容

因阅乡居景，归心寸火然。

吾家依碧嶂，小槛枕清川。

远雨笼孤戍，斜阳隔断烟。

沙虚遗虎迹，水洑聚蛟涎。

粝麹芟汀蓼，甘茶挈石泉。

霜朝巡栗树，风夜探渔船。

戏日鱼呈腹，翘滩鹭并肩。

碁寻盘石净，酒傍野花妍。

器以锄为利，家惟竹直钱。

饭香同豆熟，汤暖摘松煎。

睡岛凫藏足，攀藤狖冻拳。

浅茅鸣鬬雉，曲枿啸寒鸢。

秋果{樝且=旦}梨涩，晨羞笋蕨鲜。

衣蓑留冷阁，席草种闲田。

椎髻担𫗦饷，庞眉识稔年。

吓鹰刍戴笠，驱犊筿充鞭。

不重官于社，常尊食作天。

谷深青霭蔽，峰迥白云缠。

每忆关魂梦，长夸表爱怜。

览君书壁句，诱我率成篇。

