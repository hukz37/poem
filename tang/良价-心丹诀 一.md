# 心丹诀 一

**作者**: 良价

## 诗词内容

吾有药，号心丹，烦恼炉中炼岁年。

知伊不变胎中色，照耀光明遍大千。

开法眼，睹毫端，能变凡圣刹那间。

要知真假成功用，一到底时中锻炼看。

无形状，无方圆，言中无物物中言。

有心用即乖真用，无意安禅无不禅。

亦无灭，亦无起，森罗万像皆驱使。

不论州土但将来，入此炉中无不是。

无一意，是吾意，无一智，是吾智，无一味，无不异。

色不变，转难辩，更无一物于中现。

莫将一物制伏他，体合真空非锻炼。

（见《大正新修大藏经》第四八册吴越释延寿《宗镜录》卷九八）。

