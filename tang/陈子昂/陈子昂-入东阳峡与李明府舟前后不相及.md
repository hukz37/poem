# 入东阳峡与李明府舟前后不相及

**作者**: 陈子昂

## 诗词内容

东岩初解缆，南浦遂离群。

出没同洲岛，沿洄异渚𣸣。

风烟犹可望，歌笑浩难闻。

路转青山合，峰回白日曛。

奔涛上漫漫，积水下沄沄。

倏忽犹疑及，差池复两分。

离离间远树，蔼蔼没遥氛。

地上巴陵道，星连牛斗文。

孤狖啼寒月，哀鸿叫断云。

仙舟不可见，摇思坐氛氲。

