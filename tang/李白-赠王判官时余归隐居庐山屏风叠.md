# 赠王判官时余归隐居庐山屏风叠

**作者**: 李白

## 诗词内容

昔别黄鹤楼，蹉跎淮海秋。

俱飘零落叶，各散洞庭流。

中年不相见，蹭蹬游吴越。

何处我思君，天台绿萝月。

会稽风月好，却遶剡溪回。

云山海上出，人物镜中来。

一度浙江北，十年醉楚台。

荆门倒屈宋，梁苑倾邹枚。

苦笑我夸诞，知音安在哉。

大盗割鸿沟，如风扫秋叶。

吾非济代人，且隐屏风叠。

中夜天中望，忆君思见君。

明朝拂衣去，永与海鸥群。

