# 诗偈 四十

**作者**: 庞蕴

## 诗词内容

大唐三百六十州，我暂放闲乘兴游。

瞬息之间知事尽，若论入理更深幽。

共外知识呷清水，总是妄想无骨头。

却归东西山道去，不舍因缘骑牯牛。

后望青山平似掌，前瞻汉水水东流。

试问西域那提子，遗法殷勤无所求。

自入大海归火宅，不觉乘空失却牛。

有人见我归东土，我本元居西海头。

来去自然无障碍，出入生死有何忧。

