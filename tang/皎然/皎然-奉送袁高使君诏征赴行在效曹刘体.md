# 奉送袁高使君诏征赴行在效曹刘体

**作者**: 皎然

## 诗词内容

皇心亭毒广，蝥贼皆陶甄。

未刈蚩尤旗，方同轩后年。

天子幸汉中，轘辕阻氛烟。

玺书召幕牧，名在列岳仙。

国难倚长城，庙谋资大贤。

清损休汝骑，仁留述职篇。

遐路渺天末，繁笳思河边。

饰徒促远期，祗命赴急宣。

𫍲才岂足称，深仁顾何偏。

那堪临流意，千里望旗旃。

