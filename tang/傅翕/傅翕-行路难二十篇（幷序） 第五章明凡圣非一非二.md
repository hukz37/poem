# 行路难二十篇（幷序） 第五章明凡圣非一非二

**作者**: 傅翕

## 诗词内容

君不见烦恼茫然非是一，虽复非一亦非多。

若能照知其本际，即是真身卢舍那。

入于微尘亦无碍，无碍体寂遍娑婆。

凡圣两途非二处，生死涅槃常共和。

虽复强立名和字，只个爱痴真佛陀。

般若深空智非智，以无心意制众魔。

余既诚心学此术，聊抽拙抱作斯歌。

行路难，路难心性实极宽。

贪欲本来常寂灭，智者于此可盘桓。

