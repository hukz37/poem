# 行路难二十篇（幷序） 第十二章明金刚解脱

**作者**: 傅翕

## 诗词内容

君不见金刚语句非真实，万象森罗同一无。

而此空无为佛母，复是真如无上珠。

世人不知求此宝，贫穷匆匆六趣奴。

不事身中法身佛，冗冗向外礼浮图。

乍看而欲似精进，检责身中皆并麄。

用个麄心逞言语，不了真源由是愚。

随情忆想而分别，五阴六贼竞来诛。

不肯寻求无上道，但知虚妄取名誉。

口虽唱善还生恶，空言真实反成虚。

余今反虚持作实，亦不证实入无余。

行路难，路难举世皆虚妄。

十缠五阴性无知，愚人于中自生障。

