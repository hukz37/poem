# 行路难二十篇（幷序） 第十五章明空有不违

**作者**: 傅翕

## 诗词内容

君不见邪见非边不离边，颠倒分别亦非缘。

自心非心念非念，常来常去实无迁。

犹若金刚难沮坏，诸佛用此作金坚。

世人称誉涅槃妙，余道生死最深玄。

即是无生之上忍，又是摩诃无碍禅。

正士由心于是定，不为八风之所牵。

天乐之在无心恋，小小财色岂能缠。

随逢苦乐心无变，永别忆想忘忧煎。

虚心无人无我所，任性浮沈如似颠。

实照常法知无定，知法无性号为贤。

行路难，路难非空亦非有。

有无双遗两俱存，俱存无遗亦无受。

