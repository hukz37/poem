# 诗三百三首 一六九

**作者**: 寒山

## 诗词内容

侬家暂下山，入到城隍里。

逢见一群女，端正容貌美。

头带蜀样花，燕脂涂粉腻。

金钏镂银朵，罗衣绯红紫。

朱颜类神仙，香带氛氲气。

时人皆顾盼，痴爱染心意。

谓言世无双，魂影随他去。

狗𫜪枯骨头，虚自舐唇齿。

不解返思量，与畜何曾异。

今成白发婆，老陋若精魅。

无始由狗心，不超解脱地。

