# 题龙日寺西龛石壁

**作者**: 严武

## 诗词内容

圣泽久润物，皇明常独幽。

恩从祥风翱，德与和气游。

报国建香刹，开蛮临僻州。

天长面绿水，地迥起朱楼。

寻异遍众壑，坐禅逢一丘。

永怀根本妙，誓以身心修。

奇色艳草满，珍名嘉树稠。

远江崩涛喧，复涧微雨休。

嘹唳猿响谷，参差峰入流。

碧烟曳篁径，白日悬沙洲。

泛海谢安石，吟诗王子猷。

扬雄爱清静，山简多优游。

性分固有适，蓍龟何足求？神闲孤台月，目送千里舟。

携手逸群品，浩歌邈悠悠。

山情慕禽尚，诗格惊曹刘。

旌能举滞时，选异拔奇俦。

鼎食当自致，岩栖难久留。

嗟余参符守，汉主远分忧。

往往行春到，闻钟散客愁。

（《蜀中名胜记》二五《保宁府·巴州》）-366-。

