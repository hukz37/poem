# 浮沤歌

**作者**: 傅翕

## 诗词内容

君不见骤雨近着庭际流，水上随生无数沤。

一滴初成一滴破，几回销尽几回浮。

浮沤聚散无穷已，大小殊形色相似。

有时忽起名浮沤，销尽还同本来水。

浮沤自有还自无，象空象实总名虚。

究竟还同幻化影，愚人唤作半边珠。

此时感叹闲居士，一见浮沤悟生死。

皇皇人世总名虚，𫏐借浮沤以相比。

念念人间多盛衰，逝水东注永无期。

