# 郊居对雨寄赵涓给事包佶郎中

**作者**: 卢纶

## 诗词内容

暑雨青山里，随风到野居。

乱沤浮曲砌，悬溜响前除。

尘镜愁多掩，蓬头懒更梳。

夜窗凄枕席，阴壁润图书。

萧飒宜新竹，龙钟拾野蔬。

石泉空自咽，药圃不堪锄。

浊水淙深辙，荒兰拥败渠。

繁枝留宿鸟，碎浪出寒鱼。

桑屐时登望，荷衣自卷舒。

应怜在泥滓，无路托高车。

