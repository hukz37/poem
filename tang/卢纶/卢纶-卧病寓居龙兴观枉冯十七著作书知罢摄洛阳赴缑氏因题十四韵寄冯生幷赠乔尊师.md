# 卧病寓居龙兴观枉冯十七著作书知罢摄洛阳赴缑氏因题十四韵寄冯生幷赠乔尊师

**作者**: 卢纶

## 诗词内容

乞假依山宅，蹉跎属岁周。

弱荑轻采拾，钝质称归休。

潘岳衰将至，刘桢病未瘳。

步迟乘羽客，起晏滞书邮。

幸以编方验，终贻骨肉忧。

灼龟炉气冷，曝药树阴稠。

语命心堪醉，伤离梦亦愁。

荤膻居已绝，鸾鹤见无由。

世累如尘积，年光剧水流。

蹑云知有路，济海岂无舟。

倚玉翻成难，投砖敢望酬。

卑栖君就禄，羸惫我逢秋。

腐叶填荒辙，阴萤出古沟。

依然在遐想，愿子励风猷。

