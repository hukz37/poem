# 牡丹

**作者**: 卢肇

## 诗词内容

绝代祇西子，众芳唯牡丹。

月中虚有桂，天上谩夸兰。

夜濯金波满，朝倾玉露残。

性应轻菡萏，根本是琅玕。

夺日霞千片，[凌]（陵）风绮一端。

稍宜经（一作“霑”）宿雨，偏觉耐春寒。

见说开元岁，初令植御栏，贵妃娇欲比，侍女妒羞看。

巧类鸳机织，光攒射月团。

渐移公子第，还种杏花坛。

豪士倾囊买，贫儒假乘观。

叶藏梧际凤，枝动镜中鸾。

似笑宾初至，如愁酒欲阑。

诗人忘芍药，释子愧梅檀。

酷烈宜名寿，姿容想姓潘。

素光翻露羽，丹焰赩鸡冠。

燕拂惊还语，蜂贪困未安。

傥令红脸笑，兼解翠眉攒。

少长呈连萼，娇矜寄合欢。

息肩移九轨，无胫到千官。

日耀香房折，风披蘂粉干。

好酬青玉案，称贮碧冰盘。

璧要连城与，[珠]（殊）堪十斛判。

更思初甲拆，那得异泥蟠。

骚咏应遗恨，农经祇粗刊。

鲁般雕不得，延寿笔将殚。

醉客同攀折，佳人惜犯干。

始知来苑圃，全胜在林峦。

泥潭当浇洒，庭除又绰宽。

若将桃李并，方觉效嚬难。

（见《文苑英华》卷三二一）。

