# 诗送玄静先生赴金坛（题拟）

**作者**: 玄宗皇帝李隆基

## 诗词内容

紫府烟霞士，玄宗道德师。

心将万籁合，志与九仙期。

绝俗遗尘境，同人喜济时。

访经游玉洞，敷教入瑶墀。

茅岭追余迹，金坛赴远思。

阴宫春旧记，阳观饬新祠。

缅想埋双璧，长怀采五芝。

真灵若可遇，鸾鹤伫来兹。

（详后。

此首又见《嘉定镇江志》卷二十）（按：《茅山志》卷二收玄宗赐李玄静先生𠡠书二十四通，此诗见第三道𠡠内。

此𠡠书全文录如次：“𠡠。

广陵李炼师，上清品人也。

抗志云霞，和光代俗。

为予修福灵迹，将赴金坛，故赋诗宠行，以美其志。

〖诗略〗尊师抱一守中，探微昭远，能回贞洁，发挥道门。

遂与太和先生启是仙宗，起予虔奉，崇饬灵迹，广求真经。

则诗以宠行，物将厚意，永慰歧路，以彰礼贤也。

所谢知。

”又按，据同书同卷所附玄静先生等表奏，知此诗为天宝六载九月二十五日作，由高力士宣赐。

）-862-。

