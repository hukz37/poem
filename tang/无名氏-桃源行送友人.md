# 桃源行送友人

**作者**: 无名氏

## 诗词内容

武陵川径入幽遐，中有鸡犬秦人家，家傍流水多桃花。

桃花两边种来久，流水一道何时有？垂条落蕊暗春风，夹岸芳菲至山口。

岁岁年年能寂寥，林下青苔日为厚。

时有仙鸟来衔花，曾无世人此携手。

可怜不知若为名，君往从之多所更。

古驿荒桥平路尽，崩湍怪石小谿行。

相见维舟登览处，红堤绿岸宛然成。

多君此去从仙隐，令人晚节悔营营。

