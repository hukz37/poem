# 扬旗

**作者**: 杜甫

## 诗词内容

江雨飒长夏，府中有余清。

我公会宾客，肃肃有异声。

初筵阅军装，罗列照广庭。

庭空六马入，𫘟騀扬旗旌。

回回偃飞盖，熠熠迸流星。

来缠风飙急，去擘山岳倾。

材归俯身尽，妙取略地平。

虹霓就掌握，舒卷随人轻。

三州陷犬戎，但见西岭青。

公来练猛士，欲夺天边城。

此堂不易升，庸蜀日已宁。

吾徒且加餐，休适蛮与荆。

