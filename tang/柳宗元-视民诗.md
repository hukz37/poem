# 视民诗

**作者**: 柳宗元

## 诗词内容

帝视民情，匪幽匪明。

惨或在腹，已如色声。

亦无动威，亦无止力。

弗动弗止，惟民之极。

帝怀民视，乃降明德。

乃生明翼，明翼者何。

迺房迺杜，惟房与杜。

实为民路，迺定天子。

迺开万国，万国既分。

迺释蠹民，迺学与仕。

迺播与食，迺器与用。

迺货与通，有作有迁。

无迁无作，士实荡荡。

农实董董，工实蒙蒙。

贾实融融，左右惟一。

出入惟同，摄仪以引。

以遵以肆，其风既流。

品物载休，惟天子守。

乃二公之久，惟天子明。

乃二公之成，惟百辟正。

乃二公之令，惟百辟谷。

乃二公之禄，二公行矣。

弗敢忧纵，是获忧共。

二公居矣，弗敢泰止。

是获泰已，既柔一德。

四夷是则，四夷是则，永怀不忒。

