# 送幽州陈参军赴任寄呈乡曲父老

**作者**: 卢照邻

## 诗词内容

蓟北三千里，关西二十年。

冯唐犹在汉，乐毅不归燕。

人同黄鹤远，乡共白云连。

郭隗池台处，昭王尊酒前。

故人当已老，旧壑几成田。

红颜如昨日，衰鬓似秋天。

西蜀桥应毁，东周石尚全。

灞池水犹绿，榆关月早圆。

塞云初上雁，庭树欲销蝉。

送君之旧国，挥泪独澘然。

