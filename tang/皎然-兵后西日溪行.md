# 兵后西日溪行

**作者**: 皎然

## 诗词内容

一从清气上为天，仙叟何年见干海。

黄河几度浊复清，此水如今未曾改。

西寻仙人渚，误入桃花穴。

风吹花片使我迷，时时问山惊踏雪。

石梁丹灶意更奇，春草不生多故辙。

我来隐道非隐身，如今世上无风尘。

路是武陵路，人非秦代人。

饭松得高侣，濯足偶清津。

数片昔贤磬石在，几回并坐戴纶巾。

