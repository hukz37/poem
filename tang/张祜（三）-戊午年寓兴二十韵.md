# 戊午年寓兴二十韵

**作者**: 张祜（三）

## 诗词内容

大道开王室，辛勤自贾生。

白衣逢圣主，青眼赖时英。

一路来边海，三年别上京。

泪因南国尽，心向北辰倾。

咄咄中途事，栖栖此日行。

登封期未卜，吊汩恨空盈。

谪见天何再，勤忧诏未幷。

汉胡当重理，魏相昔权兵。

《葛藟》机尤巧，《鸱鹗》义可精。

（“鸱鹗”当作“鸱鸮”。

）旧恩移保传，初论激公卿。

后学稽前古，先儒制未萌。

朱云曾痛愤，刘向几吞声。

日月今才朗，烟尘久未清。

讵闻高鸟尽，终俟小鲜烹。

坦坦前王道，雄雄近世名。

帝图殷太甲，人镜魏文贞。

逸足期千里，穷鳞渴一泓。

征贤宁乏诏，进善岂无旌。

狡兔当寒伏，荒鸡半夜鸣。

殷勤在伊吕，为我致升平。

