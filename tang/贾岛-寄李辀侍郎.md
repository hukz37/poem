# 寄李辀侍郎

**作者**: 贾岛

## 诗词内容

终过盟津书，分明梦不虚。

人从清渭别，地隔太行馀。

宾幕谁嫌静，公门但晏如。

櫑鞞干霹雳，斜汉湿蟾蜍。

追琢垂今后，敦庞得古初。

井台怜操筑，漳岸想丕疏。

亦冀铿珉珮，终当直石渠。

此身多抱疾，幽里近营居。

忆漱苏门涧，经浮楚泽潴。

松栽侵古影，荤断尚芹葅。

语嘿曾延接，心源离滓淤。

谁言姓琴氏，独跨角生鱼。

