# 奉和苑舍人宿直晓玩新池寄南省友

**作者**: 沈东美

## 诗词内容

传闻阊阖里，寓直有神仙。

史为三坟博，郎因五字迁。

晨临翔凤沼，春注跃龙泉。

去似登天上，来如看镜前。

影摇宸翰发，波净列星悬。

既济仍怀友，流谦欲进贤。

弹冠声实贵，覆被渥恩偏。

温室言虽阻，文场契独全。

玉珂光赫奕，朱绂气蝉联。

兴逸潘仁赋，名高谢朓篇。

青云仰不逮，白云和难牵。

苒苒胡为此，甘心老岁年。

