# 行路难二十篇（幷序） 第十九章明无觉精进

**作者**: 傅翕

## 诗词内容

君不见正心修行诸佛子，以见非心故不忧。

知心非心意非意，八风伤逼岂怀愁。

随风东西无我所，独脱逍遥不系舟。

设使住时终非住，走遍十方而不流。

不见我时于无我，善哉设性任沈浮。

世间妄想无真实，吾于此中何所求？只用非心觉非学，亦复正修于不修。

若人不知如此处，不应称名作比丘。

为个痴心作奴仆，爱结缠之不自由。

而此更增诸苦恼，永劫长涂三界囚。

生死相连弥复甚，盼不能得永长休。

行路难，路难无令过诸念。

无念之念乃为真，真念无真还自炎。

