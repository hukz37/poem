# 宿西山修下元斋咏

**作者**: 于鹄

## 诗词内容

幽人在何处，松桧深冥冥。

西峰望紫云，知处安期生。

沐浴溪水暖，新衣礼仙名。

脱屐入静堂，遶像随礼行。

碧纱笼寒灯，长幡缀金铃。

林下听法人，起坐枯叶声。

启奏修律仪，天曙山鸟鸣。

分行布菅茅，列坐满中庭。

持斋候撞钟，玉函散宝经。

焚香开卷时，照耀金室明。

投简石洞深，称过上帝灵。

学道能苦心，自古无不成。

