# 息舟荆溪入阳羡南山游善权寺呈李功曹巨

**作者**: 羊士谔

## 诗词内容

结缆兰香渚，柴车上连冈。

晏温值初霁，去遶山河长。

献岁冰雪尽，细泉生路傍。

行披烟杉入，激涧横石梁。

层阁表精庐，飞甍切云翔。

冲襟得高步，清眺极远方。

潭嶂积佳气，荑英多早芳。

具观泽国秀，重使春心伤。

念遵烦促途，荣利骛隟光。

勉君脱冠意，共匿无何乡。

