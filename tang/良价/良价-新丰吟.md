# 新丰吟

**作者**: 良价

## 诗词内容

古路坦然谁措足？无人解唱还乡曲。

清风月下守株人，凉兔渐遥春草绿。

天香袭兮绝芳馥，月色凝兮非照烛。

行玄犹是涉崎岖，体妙因兹背延促，殊不然兮何展缩，纵得然兮混泥玉。

獬豸同栏辨者嗤，薰莸共处须分郁。

长天月兮遍豁谷，不断风兮偃松竹。

我今到此得从容，吾师叱我相随逐。

新丰路兮峻仍皾，新丰洞兮湛然沃。

登者登兮不动摇，游者游兮莫勿速。

绝荆榛兮罢釿𣃁，饮馨香兮味清肃。

负重登临脱屣回，看他早是空担鞠。

来驾肩兮履芳躅，至澂心兮去凝目。

亭堂虽有到人稀，林泉不长寻常木。

道不镌雕非曲顡{左为彖}，郢人进步何瞻瞩。

工夫不到不方圆，言语不通非眷属。

事不然兮讵冥旭，我不然兮何断续。

殷勤为报道中人，若恋玄关即拘束。

