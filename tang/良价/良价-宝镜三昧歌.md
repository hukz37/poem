# 宝镜三昧歌

**作者**: 良价

## 诗词内容

如是之法，佛祖密付。

汝今得之，宜善保护。

银碗盛雪，明月藏鹭。

类之不（《五灯会元》卷十三作“弗”）齐，混则知处。

意不在言，来机亦赴。

动成窠臼，差落顾伫。

背触俱非，如大火聚。

但形文彩，即属染污。

夜-1140-半正明，天晓不露。

为物作则，用拔诸苦。

虽非有为，不是无语。

如临宝镜，形形（《五灯会元》作“影”）相睹。

汝不是渠，渠正是汝。

如世婴儿，五相完具。

不去不来，不起不住。

婆婆和和，有句无句。

终不得物，语未正故。

重离六爻，偏正回互。

叠而为三，变尽成五。

如荎（《五灯会元》注：“徒结切”）草味，如金刚杵。

正中妙挟，敲唱双举。

通宗通途，挟带挟路。

错然则吉，不可犯忤。

天真而妙，不属迷悟。

因缘时节，寂然昭著。

细入无间，大绝方所。

毫忽之差，不应律吕。

今有顿渐，缘立宗趣。

宗趣分矣，即是规矩。

宗通趣极，真常流注。

外寂中谣，系驹伏鼠。

先圣悲之，为法檀度。

随其颠倒，以缁为素。

颠倒想灭，肯心自许。

要合古辙，请观前古。

佛道垂成，十劫观树。

如虎之缺，如马之馵（《五灯会元》注：“之戌切”）。

以有下劣，宝几珍御。

以有惊异，黧奴白牯。

羿以巧力，射中百步。

箭锋相值，巧力何预？木人方歌，石女起舞。

非情识到，宁容思虑？臣奉于君，子顺于父。

不顺不（《五灯会元》作“非”）孝，不奉不（《五灯会元》作“非”）辅。

潜行密用，如愚如鲁。

但能相续，名主中主。

