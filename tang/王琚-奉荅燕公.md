# 奉荅燕公

**作者**: 王琚

## 诗词内容

郡远途且艰，宜悲良自得。

胡为心独尔，惠好在南国。

亦既清颜披，冏然良愿克。

与君兰时会，群物如藻饰。

烟景惜欢赏，云山起翰墨。

接艺奇思微，偶谈玄言直。

永日不知倦，逾旬犹谓亟。

如何酌离尊，移櫂巴城侧。

浦口劳长望，舟中独太息。

疾风吹飞帆，倏忽南与北。

目尽不复见，怀哉无终极。

唯当衡峰上，遥辨湖水色。

