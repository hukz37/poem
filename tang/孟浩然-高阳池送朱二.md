# 高阳池送朱二

**作者**: 孟浩然

## 诗词内容

当昔襄阳雄盛时，山公常醉习家池。

池边钓女日相随，妆成照影竞来窥。

澄波澹澹芙蓉发，绿岸毵毵杨柳垂。

一朝物变人亦非，四面荒凉人径稀。

意气豪华何处在，空余草露湿罗衣。

此地朝来饯行者，翻向此中牧征马。

征马分飞日渐斜，见此空为人所嗟。

殷勤为访桃源路，予亦归来松子家。

