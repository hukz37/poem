# 琴曲歌辞 湘妃列女操

**作者**: 鲍溶

## 诗词内容

有虞夫人哭虞后，淑女何事又伤离。

竹上泪迹生不尽，寄哀云和五十丝。

云和经奏钧天曲，乍听宝琴遥嗣续。

三湘测测流急绿，秋夜露寒蜀帝飞。

枫林月斜楚臣宿，更疑川宫日黄昏。

暗携女手殷勤言，环佩玲珑有无间。

终疑既远双悄悄，苍梧旧云岂难召。

老猿心寒不可啸，目眄眄兮意蹉跎。

