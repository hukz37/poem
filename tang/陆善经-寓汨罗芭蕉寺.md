# 寓汨罗芭蕉寺

**作者**: 陆善经

## 诗词内容

寒泉泻破青山腹，青山不改寒泉绿。

幽人一派泉石心，倚溪著此数椽屋。

窗外飘喷万斛珠，枕边玲珑一片玉。

山间金龙啸欲飞，涧底银蟾清可掬。

敲磬愁惊晓鹭眠，停经坐看昏鸦浴。

香浮茗雪滋肺腑，响入松涛震崖谷。

清净耳聆绝弦琴，广长舌相无生曲。

客来坐此亦忘归，溪南溪北千竿竹。

（同治《平江县志》卷五四。

此首为陶敏先生录示）。

