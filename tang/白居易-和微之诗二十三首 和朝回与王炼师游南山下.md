# 和微之诗二十三首 和朝回与王炼师游南山下

**作者**: 白居易

## 诗词内容

蔼蔼春景余，峨峨夏云初。

躞蹀退朝骑，飘飖随风裾。

晨从四丞相，入拜白玉除。

暮与一道士，出寻青谿居。

吏隐本齐致，朝野孰云殊。

道在有中适，机忘无外虞。

但愧烟霄上，鸾凤为吾徒。

又惭云林间，鸥鹤不我疏。

坐倾数杯酒，卧枕一卷书。

兴酣头兀兀，睡觉心于于。

以此送日月，问师为何如。

