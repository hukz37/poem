# 献题金鳌山

**作者**: 吕从庆

## 诗词内容

金鳌腾腾高百丈，昔者曾游东海浪。

女娲断足奠坤舆，怒身化作安吴嶂。

骨肉虽变魂魄鲜，千秋万古生云烟。

闲花老树满馥郁，飞走异类争蹁跹。

草堂熟对忽诧异，念在神仙广游戏。

琴高跨鲤如跨驴，初成乘龙较容易。

我今自号钓鱼郎，丝纶倍比任公长。

愿言活汝骑脚底，御风直造星辰傍。

