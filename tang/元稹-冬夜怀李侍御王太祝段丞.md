# 冬夜怀李侍御王太祝段丞

**作者**: 元稹

## 诗词内容

浩露烟壒尽，月光闲有余。

松篁细阴影，重以帘牖疏。

泛览星粲粲，轻河悠碧虚。

纤云不成叶，脉脉风丝舒。

丹灶炽东序，烧香罗玉书。

飘飘魂神举，若骖鸾鹤舆。

感念夙昔意，华尚簪与裾。

簪裾讵几许，累创吞钩鱼。

今闻馨香道，一以悟臭帤。

悟觉誓不惑，永抱胎仙居。

昼夜欣所适，安知岁云除。

行行二三友，君怀复何如。

