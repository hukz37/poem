# 杂曲歌辞 君子有所思行

**作者**: 李白

## 诗词内容

紫阁连终南，青冥天倪色。

凭崖望咸阳，宫阙罗北极。

万井惊画出，九衢如弦直。

渭水清银河，横天流不息。

朝野盛文物，衣冠何翕赩。

厩马散连山，军容威绝域。

伊皋运元化，卫霍输筋力。

歌钟乐未休，荣去老还逼。

圆光过满缺，太阳移中昃。

不散东海金，何争西辉匿。

无作牛山悲，恻怆泪霑臆。

