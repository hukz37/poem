# 鼓吹曲辞 芳树

**作者**: 罗隐

## 诗词内容

细蘂慢逐风，暖香闲破鼻。

青帝固有心，时时动人意。

去年高枝犹压地，今年低枝已憔悴。

吾所以见造化之权，变通之理。

春夏作头，秋冬为尾。

循环反复无穷已，今生长短同一轨。

若使威可以制，力可以止，秦皇不肯敛手下沙丘，孟贲不合低头入蒿里。

伊人彊猛犹如此，顾我劳生何足恃？但愿开素袍，倾绿蚁，陶陶兀兀大醉于青冥白昼间。

任他上是天，下是地。

