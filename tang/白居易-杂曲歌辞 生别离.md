# 杂曲歌辞 生别离

**作者**: 白居易

## 诗词内容

食蘗不易食梅难，蘗能苦兮梅能酸。

未如生别之为难，苦在心兮酸在肝。

晨鸡载鸣残月没，征马重嘶行人出。

回看骨肉哭一声，梅酸蘗苦甘如蜜。

黄河水白黄云秋，行人河边相对愁。

天寒野旷何处宿？棠梨叶战风飕飕。

生离别，生离别，忧从中来无断绝。

忧积心劳血气衰，未年三十生白发。

