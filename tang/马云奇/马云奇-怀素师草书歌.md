# 怀素师草书歌

**作者**: 马云奇

## 诗词内容

怀素才年三十余，不出湖南学草书。

大夸羲献将齐德，功比锺繇也不如。

畴昔阇梨名盖代，隐秀于今墨池在，贺老遥闻怯后生，张巅（颠）不敢称先辈。

一昨江南投亚相，尽日花堂书草障，含毫势若斩蛟龙，{木坐}（握）管还同断犀象。

兴来索笔纵横扫，满坐词人皆道好。

一点三峰巨石悬，长画万岁枯松倒。

叫啖（喊）忙忙礼不拘，万字千行意转殊。

紫塞傍窥鸿雁翼，醒前犹自记华章，醉后无论绢与墙，眼看笔掉头还掉，只见文狂心不狂。

自倚能书堪入贡，一盏一回捻笔弄，壁上飕飕风雨飞，行间屹屹龙蛇动。

在身文翰两相宜，还如明镜对西施。

三秋月澹青江水，二月花开绿树枝。

闻到怀书西入秦，客中相送转相亲；君王必是收狂客，寄语江潭一路人。

