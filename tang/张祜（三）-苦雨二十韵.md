# 苦雨二十韵

**作者**: 张祜（三）

## 诗词内容

-211-积雨江城久，腾云海峤来。

暑当初缜𫄨，寒亦重然灰。

暧昧连中夏，调和仰上台。

地平天没堑，舟利木兼材。

电影窗遥入，雷声辙乍回。

边除深溢潦，枕簟去浮埃。

太陆青蘋泛，曾崖白浪豗。

初跳倒蛙黾，疾长半蒿莱。

坏壤虚为穴，淙沙迥作堆。

未如归结网，何惮渴操杯。

漏屋诚难葺，崩墙不易坯。

远愁超滉瀁，高羡陟崔嵬。

俯祝阴灵遍，聊飡水物该。

病非宜长老，忧是主婴孩。

浅浅斟茶鼎，环环荡酒罍。

濯枝怜鸟噤，流麦分人咍。

日色疑羞出，天心似惜开。

巨鳞承水使，纤介幸时灾。

折角巾全委，低头柱顿摧。

神龙曾未失，蝼蚁莫相裁。

