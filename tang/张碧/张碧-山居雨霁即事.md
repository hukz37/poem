# 山居雨霁即事

**作者**: 张碧

## 诗词内容

结茅苍岭下，自与喧卑隔。

况值雷雨晴，郊原转岑寂。

出门看反照，绕屋残溜滴。

古路绝人行，荒陂响蝼蝈。

篱崩瓜豆蔓，圃坏牛羊迹。

断续古祠鸦，高低远村笛。

喜闻东皋润，欲往未通屐。

杖策试危桥，攀萝瞰苔壁。

邻翁夜相访，缓酌聊跂石。

新月出污尊，浮云在巾舃。

常隳腐儒操，谬习经邦画。

有待时未知，非关慕沮溺。

