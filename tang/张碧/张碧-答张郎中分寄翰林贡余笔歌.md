# 答张郎中分寄翰林贡余笔歌

**作者**: 张碧

## 诗词内容

圆金五寸轻错刀，天人摘落霜兔毛。

我之宗兄掌文檄，翰林分与神仙毫。

东风吹柳作金线，狂涌辞波力生健。

此时捧得江文通，五色光从掌中见。

江龙角嫩无精彩，尽日挥空射烟霭。

谁能邀得怀素来，晴明书破琉璃海。

扬雄得之《甘泉赋》，胸中白鳯无因飞。

他年拟把补造化，穿江入海剜天涯。

昨宵梦见欧率更，先来醉我黄金觥。

手擎瑟瑟三十斗，博归天上书《黄庭》。

梦中摆手不相许，怅望空乘碧云去。

（《文房四谱》二《笔谱》）-398-。

