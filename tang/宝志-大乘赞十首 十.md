# 大乘赞十首 十

**作者**: 宝志

## 诗词内容

悟解即是菩提，了本无有阶梯。

堪叹凡夫躯偻，八十不能跋蹄。

徒劳一生虚过，不觉日月迁移。

向上看他师口，恰似失你孩儿。

道俗峥嵘聚集，终日听他死语。

不观己身无常，心行贪如狼虎。

堪嗟二乘狭劣，要须摧伏六府。

不食酒肉五辛，邪眼看他饮咀。

更有邪行猖狂，修气不食盐醋。

若悟上科至真，不假分别男女。

