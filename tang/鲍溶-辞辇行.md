# 辞辇行

**作者**: 鲍溶

## 诗词内容

汉家代久淳风薄，帝重微行极荒乐。

青娥三千奉一人，班女不以色事君。

朝停玉辇诏同载，三十六宫皆眄睐。

不惊六马缓天仪，从容鸣环前致辞。

君恩如海深难竭，妾命如丝轻易绝。

愿陪阿[母]同小星，敢使太阳齐万物。

周末幽王不可宗，妾闻上圣遗休风。

五更三老待白日，八十一女居深宫。

愿将辇内有余席，回赐忠臣妾恩泽。

