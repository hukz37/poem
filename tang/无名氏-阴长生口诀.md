# 阴长生口诀

**作者**: 无名氏

## 诗词内容

金作骨兮铅作身，阴阳定配龙虎亲。

红颜二八三才合，八卦分张斗建寅。

从子午，不须移，七十二候莫参差。

姹女因媒归太一，紫微宫内生雄雌。

铅中宝，砂中珍，此物含弘象五神。

七月怀胎分六甲，终岁人转乃成真。

淮南法，炼秋石，黄帝金花烧琥珀。

白酒杯添九酝香，晶辉甘甜号龙液。

一人有，一人无，三姓同家二子俱。

狐兔非群不乳马，异类天然种性殊。

冥复冥，玄复玄，此法非人不可传。

世人不知世上药，知我还命不由天。

（按：严君平、阴长生皆汉时人。

）。

