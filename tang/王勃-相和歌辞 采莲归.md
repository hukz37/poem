# 相和歌辞 采莲归

**作者**: 王勃

## 诗词内容

采莲归，绿水芙蓉衣，秋风起浪凫雁飞。

桂棹兰桡下长浦，罗裙玉腕摇轻橹。

叶屿花潭极望平，江讴越吹相思苦。

相思苦，佳期不可驻。

塞外征夫犹未还，江南采莲今已暮。

今已暮，摘莲花，今渠那必尽倡家。

官道城南把桑叶，何如江上采莲花？莲花复莲花，花叶何重叠。

叶翠本羞眉，花红彊如颊。

佳人不兹期，怅望别离时。

牵花怜共蒂，折藕爱连丝。

故情何处所？新物徒华滋。

不惜南津交佩解，还羞北海雁书迟。

采莲歌有节，采莲夜未歇。

正逢浩荡江上风，又值徘徊江上月。

莲浦夜相逢，吴姬越女何丰茸。

共问寒江千里外，征客关山更几重。

