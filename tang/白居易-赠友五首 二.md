# 赠友五首 二

**作者**: 白居易

## 诗词内容

银生楚山曲，金生鄱谿滨。

南人弃农业，求之多苦辛。

披砂复凿石，矻矻无冬春。

手足尽皴胝，爱利不爱身。

畬田既慵斫，稻田亦懒耘。

相携作游手，皆道求金银。

毕竟金与银，何殊泥与尘。

且非衣食物，不济饥寒人。

弃本以趋末，日富而岁贫。

所以先圣王，弃藏不为珍。

谁能反古风，待君秉国钧。

捐金复抵璧，勿使劳生民。

