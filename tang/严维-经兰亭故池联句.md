# 经兰亭故池联句

**作者**: 严维

## 诗词内容

（原注：鲍防、严维、刘全白、宋迪，共三十五人，具姓名。

大历中唱和五十七人，元本不注姓名于联句下。

）曝水邀欢处，遗芳尚宛然。

名从右军出，山在古人前。

芜没成尘迹，规模得大贤。

湖心舟已并，村步骑仍连。

赏是文辞会，欢同癸丑年。

茂林无旧径，修竹起新烟。

宛是崇山下，仍依古道边。

院开新地胜，门占旧畬田。

荒阪披兰筑，枯池带墨穿。

叙成应唱道，杯作每推先。

空见云生岫，时闻鹤唳天。

滑苔封石磴，密筿碍飞泉。

事感人寰变，归惭府服牵。

寓时仍睹叶，叹逝更临川。

野兴攀藤坐，幽情枕石眠。

玩奇聊倚策，寻异稍移船。

草露犹霑服，松风尚入弦。

山游称绝调，今古有多篇。

（桑世昌《兰亭考》十二）（此诗为众人联句之作。

最早应见于《大历年浙东联唱集》，此书今不传。

北宋孔延之《会稽掇英总集》卷十四收入时，每两句后空两格，题注：“元本不注名姓于联句下。

”“元本即指《大历年浙东联唱集》。

《兰亭考》连抄不空格，本书收严维名下而未作说明，皆欠妥。

”）。

