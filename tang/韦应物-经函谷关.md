# 经函谷关

**作者**: 韦应物

## 诗词内容

洪河绝山根，单轨出其侧。

万古为要枢，往来何时息。

秦皇即恃险，海内被吞食。

及嗣同覆颠，咽喉莫能塞。

炎灵讵西驾，娄子非经国。

徒欲扼诸侯，不知恢至德。

圣朝及天宝，豺虎起东北。

下沈战死魂，上结穷冤色。

古今虽共守，成败良可识。

藩屏无俊贤，金汤独何力。

[驰]车一登眺，感慨中自恻。

