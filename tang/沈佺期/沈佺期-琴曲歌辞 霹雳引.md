# 琴曲歌辞 霹雳引

**作者**: 沈佺期

## 诗词内容

岁七月，火伏而金生。

客有鼓瑟于门者，奏霹雳之商声。

始戛羽以騞砉，终扣宫而砰駖。

电耀耀兮龙跃，雷阗阗兮雨冥。

气呜唅以会雅，态歘翕以横生。

有如驱千旗，制五兵，截荒虺，斮长鲸。

孰与广陵比，意别鹤俦精而已。

俾我雄子魄动，毅夫发立，怀恩不浅，武义双辑，视胡若芥，翦羯如拾。

岂徒慨慷中筵，备群娱之翕习哉。

