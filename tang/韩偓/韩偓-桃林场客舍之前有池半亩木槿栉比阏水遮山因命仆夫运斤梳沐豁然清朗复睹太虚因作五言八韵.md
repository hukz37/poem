# 桃林场客舍之前有池半亩木槿栉比阏水遮山因命仆夫运斤梳沐豁然清朗复睹太虚因作五言八韵

**作者**: 韩偓

## 诗词内容

插槿作藩篱，丛生覆小池。

为能妨远目，因遣去闲枝。

邻叟偷来赏，栖禽欲下疑。

虚空无障处，蒙闭有开时。

苇鹭怜潇洒，泥䲡畏日曦。

稍宽春水面，尽见晚山眉。

岸稳人偷钓，阶明日上基。

世间多弊事，事事要良医。

