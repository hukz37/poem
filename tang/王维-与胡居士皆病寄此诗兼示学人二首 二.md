# 与胡居士皆病寄此诗兼示学人二首 二

**作者**: 王维

## 诗词内容

浮空徒漫漫，泛有定悠悠。

无乘及乘者，所谓智人舟。

讵舍贫病域，不疲生死流。

无烦君喻马，任以我为牛。

植福祠迦叶，求仁笑孔丘。

何津不鼓櫂，何路不摧辀。

念此闻思者，胡为多阻修。

空虚花聚散，烦恼树稀稠。

灭相成无记，生心坐有求。

降吴复归蜀，不到莫相尤。

