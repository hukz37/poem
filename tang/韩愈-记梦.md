# 记梦

**作者**: 韩愈

## 诗词内容

夜梦神官与我言，罗缕道妙角与根。

挈携陬维口澜翻，百二十刻须臾间。

我听其言未云足，舍我先度横山腹。

我徒三人共追之，一人前度安不危。

我亦平行蹋{乔亢}{虚亢}，神完骨𫏋脚不掉。

侧身上视溪谷盲，杖撞玉版声彭{舟光}。

神官见我开颜笑，前对一人壮非少。

石坛坡陀可坐卧，我手承颏肘拄座。

隆楼杰阁磊嵬高，天风飘飘吹我过。

壮非少者哦七言，六字常语一字难。

我以指撮白玉丹，行且咀噍行诘盘。

口前截断第二句，绰虐顾我颜不欢。

乃知仙人未贤圣，护短凭愚邀我敬。

我能屈曲自世间，安能从汝巢神山。

