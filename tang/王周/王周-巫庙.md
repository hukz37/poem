# 巫庙

**作者**: 王周

## 诗词内容

巴水走若箭，峡山开如屏。

汹涌匹练白，{山/酉}崒浓蓝青。

崖空蓄云雨，滩恶惊雷霆。

神仙宅幽邃，庙貌横杳冥。

隐约可一梦，缥缈余千龄。

名利有所役，舟楫无暂停。

悉{宀/卒}垂[肸]蚃，祠祷希安宁。

鸦鸦尔何物，飞飞来庙庭。

纷纷飏寥泬，远近随虚舲。

铁石砺觜爪，金碧辉光翎。

翔集托阴险，鹐啄贪膻腥。

日既恃威福，岁久为精灵。

依草与附木，诬诡殊不经。

城狐与社鼠，琐细何足听。

况乎人假人，心阔吞沧溟。

