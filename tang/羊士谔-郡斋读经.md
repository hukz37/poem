# 郡斋读经

**作者**: 羊士谔

## 诗词内容

壮龄非济物，柔翰误为儒。

及此斋心暇，翛然与道俱。

散材诚独善，正觉岂无徒。

半偈莲生水，幽香桂满炉。

息阴惭蔽芾，讲义得醍醐。

迹似桃源客，身撄竹使符。

华夷参吏事，巴汉混州图。

偃草怀君子，移风念啬夫。

翳桑俄有绩，宿麦复盈租。

圆寂期超诣，凋残幸已苏。

解空囊不智，灭景谷何愚。

几日遵归辙，东菑殆欲芜。

