# 舒员外游香山寺数日不归兼辱尺书大夸胜事时正值坐衙虑囚之际走笔题长句以赠之

**作者**: 白居易

## 诗词内容

香山石楼倚天开，翠屏壁立波环回。

黄菊繁时好客到，碧云合处佳人来。

酡颜一笑夭桃绽，清吟数声寒玉哀。

轩骑逶迟櫂容与，留连三日不能回。

白头老尹府中坐，早衙才退暮衙催。

庭前堦上何所有，累囚成贯案成堆。

岂无池塘长秋草，亦有丝竹生尘埃。

今日清光昨夜月，竟无人来劝一杯。

