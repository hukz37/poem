# 献太原裴相公三十韵

**作者**: 张祜（四）

## 诗词内容

万古元和史，功名将相殊。

英明逢主断，直道与天符。

一镜辞西阙，双旌镇北都。

轮辕归大匠，剑戟尽洪炉。

物望朝端洽，人情海内输。

重轻毫在手，斟酌斗回枢。

邴吉真丞相，陈蕃实丈夫。

礼宾青眼色，忧国白髭须。

几赖平中土，长愁入五湖。

旱苗今雨活，妖沴共风驱。

料敌穷天象，开边过地图。

黄河归博望，青冢破凶奴。

虎豹皆亲射，豺狼例手诛。

坐筹千不失，持钺四无虚。

勇义精诚感，温良美价沽。

夔龙甘道劣，贾马分材枯。

曙色开营柳，秋声动塞榆。

纵横追穴兔，直下灌城狐。

举论当前古，推心及后儒。

风云如借便，开眼即天衢。

（本卷均见南宋蜀刻本《张承吉文集》卷第十。

）。

