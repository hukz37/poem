# 庚子岁寓游杨州赠崔荆四十韵

**作者**: 张祜（四）

## 诗词内容

穷贱正相仍，逢君又广陵。

坐愁身兀兀，行信脚腾腾。

小巷朝歌满，高楼夜吹凝。

月明街廓路，星散市桥灯。

钝仆常羞使，赢骖半醉乘。

酷遭狂客引，刚被俗人憎。

睚眦宁宜惯，趦趄茍未能。

坊期瑞芝宿，阁询庆云登。

迥眺江千里，高临塔九层。

山岚开碧罅，海日上红棱。

曲岸盘回出，飞栏斗峻凭。

鹭鸶行浅草，龟壳上新菱。

野霁岗形兀，林昏地气蒸。

春天聊共赏，夏日几同瞢。

自给劳方寸，官沽厌窄升。

坚强心似石，险峭志如陵。

闷极行挑耳，狂来起扼肱。

肠风终作疹，肺病不为征。

玉树当巡打，香球带柏承。

暗归逃酒席，私语结钩朋。

僻性从他论，幽情且自矜。

砌开红艳槿，庭架绿阴藤。

冷滑连-215-心簟，轻疏着体缯。

被裁新蜀锦，光砑小吴绫。

久滞终何益，长贫也未应。

莫轻垂耳骥，须看脱鳞鹏。

善恶都钤口，存亡只抚膺。

楚才君漫倚，荆璞我虚凭。

委顺容如妾，幽迂论若僧。

早知身足累，近信卜无征。

画虎诚堪诮，雕虫讵可称。

扫门踪魏勃，开阁𥩟孙弘。

勿易侵苗鼠，须防止棘蝇。

足忧行夜露，心惧履春冰。

旅望孤烟起，乡愁远水澄。

每思人似玉，长愿酒如渑。

去国程无尽，离筵思不胜。

感恩因病雀，逐物甚饥鹰。

讵忆园蔬灌，唯希社肉秤。

冤雠闲物在，知己大官薨。

郄弟终须得，蘧非誓欲惩。

看看重西去，从此又兢兢。

