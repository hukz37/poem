# 琴曲歌辞 飞鸢操

**作者**: 刘禹锡

## 诗词内容

鸢飞杳杳青云里，鸢鸣萧萧风四起。

旗尾飘扬势渐高，箭头砉划声相似。

长空悠悠霁日悬，六翮不动凝飞烟。

游鶤翔雁出其下，庆云清景相回旋。

忽闻饥乌一噪聚，瞥下云中争腐鼠。

腾音砺吻相喧呼，仰天大吓疑鸳雏。

畏人避犬投高处，俛啄无声犹屡顾。

青鸟自爱玉山禾，仙禽徒贵华亭露。

朴{木敕}危巢向暮时，毰毸饱腹蹲枯枝。

游童挟弹一麾肘，臆碎羽分人不悲。

天生众禽各有类，威凤文章在仁义。

鹰隼仪形蝼蚁心，虽能戾天何足贵。

