# 芍药歌

**作者**: 韩愈

## 诗词内容

丈人庭中开好花，更无凡木争春华。

翠茎红蘂天力与，此恩不属黄锺家。

温馨熟美鲜香起，似笑无言习君子。

霜刀翦汝天女劳，何事低头学桃李。

娇痴婢子无灵性，竞挽春衫来比并。

欲将双颊一晞红，绿窗磨遍青铜镜。

一尊春酒甘若饴，丈人此乐无人知。

花前醉倒歌者谁，楚狂小子韩退之。

