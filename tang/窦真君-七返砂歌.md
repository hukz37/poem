# 七返砂歌

**作者**: 窦真君

## 诗词内容

金公年六十，六十金公老。

姹女年六十，六十姹女少。

金公年三十，姹女还渐少。

老翁得少妻，枯杨自生筿。

夫妻同一处，成道和合了。

根本是黄芽，金公元一家。

姹女入铅室，须臾地变茶。

覆月合仰月，仰月急须赊。

固济重固济，固济似丹家。

丙丁张下诐，混沌自甜葩。

七八阳数极，九六更须加。

四壳阳既满，五色似朝霞。

去阳除覆月，上上好黄芽。

黄即黄金色，白即白马牙。

变化成运载，故号曰河车。

玄明与滨伏，夫妇同一家。

本是王阳术，黄帝羡金花。

智者能隐秘，愚者向人夸。

若达此道者，鹤控白云涯。

（《大还丹照鉴》）。

