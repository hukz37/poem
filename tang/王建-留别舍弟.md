# 留别舍弟

**作者**: 王建

## 诗词内容

孤贱相长育，未曾为远游。

谁不重欢爱，晨昏阙珍羞。

出门念衣车，草木当穷秋。

非疾有忧叹，实为人子尤。

世情本难合，对面隔山丘。

况复干戈地，儒夫何所投。

与尔俱长成，尚为沟壑忧。

岂非轻岁月，少小不勤修。

从今解思量，勉力谋善猷。

但得成尔身，衣食宁我求。

固合受此训，堕慢为身羞。

岁暮当归来，慎莫怀远游。

