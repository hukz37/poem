# 虎牙行

**作者**: 杜甫

## 诗词内容

秋风歘吸吹南国，天地惨惨无颜色。

洞庭扬波江汉回，虎牙铜柱皆倾侧。

巫峡阴岑朔漠气，峰峦窈窕谿谷黑。

杜鹃不来猿狖寒，山鬼幽忧雪霜逼。

楚老长嗟忆炎瘴，三尺角弓两斛力。

壁立石城横塞起，金错旌竿满云直。

渔阳突骑猎青丘，犬戎锁甲闻丹极。

八荒十年防盗贼，征戍诛求寡妻哭，远客中宵泪霑臆。

