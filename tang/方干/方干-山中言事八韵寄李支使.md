# 山中言事八韵寄李支使

**作者**: 方干

## 诗词内容

岂知经史深相悮，两鬓垂丝百事休。

受业几多为弟子，成名一半作公侯。

前时射鹄徒抛箭，此日求鱼未上钩。

竹里断云来枕上，岩边片月在床头。

过庭急雨和花落，遶舍澄泉带叶流。

缅想远书聆鹊喜，窥寻嘉果觉猿偷。

旧诗改处空留韵，新酝尝来不满𥬠。

阮瑀如能问寒馁，风光当日入沧洲。

