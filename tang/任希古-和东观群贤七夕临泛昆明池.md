# 和东观群贤七夕临泛昆明池

**作者**: 任希古

## 诗词内容

秋风始摇落，秋水正澄鲜。

飞眺牵牛渚，激赏镂鲸川。

岸珠沦晓魄，池灰敛曙烟。

泛查分写汉，仪星别构天。

云光波处动，日影浪中悬。

惊鸿絓蒲弋，游鲤入庄筌。

萍叶疑江上，菱花似镜前。

长林代轻幄，细草即芳筵。

文峰开翠潋，笔海控清涟。

不挹兰樽圣，空仰桂舟仙。

