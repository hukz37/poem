# 小洞庭洄源亭䜩四郡太守诗

**作者**: 苏源明

## 诗词内容

小洞庭兮牵方舟，风袅袅兮离平流。

牵方舟兮小洞庭，云微微兮连绝{径彳=山}。

层澜壮兮缅以没，重岩转兮超以忽。

冯夷逝兮护轻桡，蛟龙行兮落增潮。

泊中湖兮澹而闲，并曲溆兮怅而还。

适予手兮非予期，将解袂兮藂予思。

尚君子兮寿厥身，承明主兮忧斯人。

