# 桃源行

**作者**: 包融

## 诗词内容

武陵川径入幽遐，中有鸡犬秦人家，家傍流水多桃花。

桃花两边种来久，流水一道何时有？垂条落蕋暗春风，夹岸芳菲至山口。

岁岁年年能寂寥，林下青苔日为厚。

时有仙鸟来衔花，曾无世人此携手。

可怜不知若为名，君任（一作“往”）从之多所更。

古驿荒桥平路尽，崩湍怪石小溪行，相见维舟登览处，红堤绿岸宛然成。

多君此去从仙隐，令人晚节悔营营。

（见《文苑英华》卷三三二）（按：明刻本《文苑英华》收此诗失署名，《全唐诗》卷七八六遂收归无名氏。

按《吟窗杂录》卷四六收包融《武陵桃源送人》一首，前二句与此诗二句同，后二句作“先时见者为谁耶，源水今流桃复花”。

《全唐诗》卷一一四已收入。

《吟窗杂录》为北宋末蔡传编，保存唐诗甚丰，惟多为节录。

其录为包融诗，当可信。

《英华》所录前三句，疑脱去一句。

）。

