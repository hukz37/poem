# 醉后赠从甥高镇

**作者**: 李白

## 诗词内容

马上相逢揖马鞭，客中相见客中怜。

欲邀击筑悲歌饮，正值倾家无酒钱。

江东风光不借人，枉杀落花空自春。

黄金逐手快意尽，昨日破产今朝贫。

丈夫何事空啸傲，不如烧却头上巾。

君为进士不得进，我被秋霜生旅鬓。

时清不及英豪人，三尺童儿重廉蔺。

匣中盘剑装{鱼昔}鱼，闲在腰间未用渠。

且将换酒与君醉，醉归托宿吴专诸。

