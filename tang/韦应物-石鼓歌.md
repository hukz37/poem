# 石鼓歌

**作者**: 韦应物

## 诗词内容

周宣大猎兮岐之阳，刻石表功兮炜煌煌。

石如鼓形数止十，风雨缺讹苔藓涩。

今人濡纸脱其文，既击既埽白黑分。

忽开满卷不可识，惊潜动蛰走云云。

喘逶迤，相纠错，乃是宣王之臣史籀作。

一书遗此天地间，精意长存世冥寞。

秦家祖龙还刻石，碣石之罘李斯迹。

世人好古犹共传，持来比此殊悬隔。

