# 张静婉采莲歌

**作者**: 温庭筠

## 诗词内容

兰膏坠发红玉春，燕钗拖颈抛盘云。

城边杨柳向娇晚，门前沟水波粼粼。

麒麟公子朝天客，珂马珰珰度春陌。

掌中无力舞衣轻，剪断鲛绡破春碧。

抱月飘烟一尺腰，麝脐龙髓怜娇娆。

秋罗拂水碎光动，露重花多香不销。

㶉𫛶交交塘水满，绿芒如粟莲茎短。

一夜西风送雨来，粉痕零落愁红浅。

船头折藕丝暗牵，藕根莲子相留连。

郎心似月月未缺，十五十六清光圆。

