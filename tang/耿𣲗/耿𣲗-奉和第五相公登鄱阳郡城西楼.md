# 奉和第五相公登鄱阳郡城西楼

**作者**: 耿𣲗

## 诗词内容

茂德为邦久，丰貂旧相尊。

发生传雨露，均养助乾坤。

晓肆登楼目，春销恋阙魂。

女墙分吏事，远道启津门。

湓浦潮声尽，锺陵暮色繁。

夕阳移梦土，芳草接湘源。

封内群甿复，兵间百赋存。

童牛耕废亩，壕木遶新村。

野步渔声溢，荒祠鼓舞喧。

高斋成五字，远岫发孤猿。

一顾承英达，多荣及子孙。

家贫仍受赐，身老未酬恩。

属和瑶华曲，堪将系组纶。

