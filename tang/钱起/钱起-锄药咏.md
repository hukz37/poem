# 锄药咏

**作者**: 钱起

## 诗词内容

莳药穿林复在𪩘，浓香秀色深能浅。

云气垂来裛露偏，松阴占处知春晚。

拂曙残莺百啭催，萦泉带石几花开。

不随飞鸟缘枝去，如笑幽人出谷来。

对之不觉忘疏懒，废卷荷锄嫌日短。

岂无萱草树堦墀，惜尔幽芳世所遗。

但使芝兰出萧艾，不辞手足皆胼胝。

宁学陶潜空嗜酒，颓龄舍此事东菑。

