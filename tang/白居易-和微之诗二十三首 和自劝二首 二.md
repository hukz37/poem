# 和微之诗二十三首 和自劝二首 二

**作者**: 白居易

## 诗词内容

急景凋年急于水，念此揽衣中夜起。

门无宿客共谁言，暖酒挑灯对妻子。

身饮数杯妻一盏，余酌分张与儿女。

微酣静坐未能眠，风霰萧萧打窗纸。

自问有何才与术，入为丞郎出刺史。

争知寿命短复长，岂得营营心不止。

请看韦孔与钱崔，半月之间四人死。

