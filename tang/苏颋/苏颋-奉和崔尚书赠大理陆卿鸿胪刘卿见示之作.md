# 奉和崔尚书赠大理陆卿鸿胪刘卿见示之作

**作者**: 苏颋

## 诗词内容

戏藻嘉鱼乐，栖梧见凤飞。

类从皆有召，声应乃无违。

美价逢时出，奇才选众稀。

避堂贻后政，扫第发前几。

出曳仙人履，还熏侍女衣。

省中何赫奕，庭际满芳菲。

吏部端清鉴，丞郎肃紫机。

会心歌咏是，回迹宴言非。

北寺邻玄阙，南城写翠微。

参差交隐见，髣髴接光辉。

宾序尝柔德，刑孚已霁威。

巨源林下契，不速自同归。

