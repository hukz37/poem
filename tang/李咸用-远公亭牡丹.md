# 远公亭牡丹

**作者**: 李咸用

## 诗词内容

雁门禅客吟春亭，牡丹独逞花中英。

双成腻脸偎云屏，百般姿态因风生。

延年不敢歌倾城，朝云暮雨愁娉婷。

蘂繁蚁脚黏不行，甜迷蜂醉飞无声。

庐山根脚含精灵，发妍吐秀丛君庭。

湓江太守多闲情，栏朱绕绛留轻盈。

潺潺绿醴当风倾，平头奴子啾银笙。

红葩艳艳交童星，左文右武怜君荣，白铜鞮上惭清明。

