# 过桐庐场郑判官

**作者**: 施肩吾

## 诗词内容

荣阳郑君游说余，偶因榷茗来桐庐。

幽奇山水引高步，暐煜风光随使车。

算𦈏百万日不虚，吏人业里唯簿书。

眼前横制断犀剑，心中暗转灵蛇珠。

有时退公兼退食，一尊长在朱轩侧。

胡商大鼻左右趍，赵妾细眉前后直。

醉来引客上红楼，面前一道桐溪流。

登临山色在掌内，指点霞光随杖头。

东郭野人慵栉沐，使将破履升华屋。

数杯酩酊不得归，楼中便盖江云宿。

却被江郎湿我衣，赖君借我貂襜归。

