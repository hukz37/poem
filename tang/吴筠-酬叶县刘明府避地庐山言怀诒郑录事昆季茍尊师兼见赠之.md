# 酬叶县刘明府避地庐山言怀诒郑录事昆季茍尊师兼见赠之

**作者**: 吴筠

## 诗词内容

明哲良罕遇，遇君辄思齐。

挺生著天爵，自可析人珪。

河洛初沸腾，方期扫虹霓。

时命竟未合，安能亲鼓鼙。

从此罢飞凫，投簪辞割鸡。

驱车适南土，忠孝两不暌。

庐岳镇江介，于焉惬林栖。

入门披彩服，出谷杖红藜。

隐令旧闾里，而今复成跻。

郑公解簪绂，华萼曜松谿。

贤哉茍征君，灭迹为圃畦。

顾已成非薄，忝兹忘筌蹄。

相观对绿樽，逸思凌丹梯。

道泰我长往，时清君勿迷。

王孙且无归，芳草正萋萋。

