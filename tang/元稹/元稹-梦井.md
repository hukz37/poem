# 梦井

**作者**: 元稹

## 诗词内容

梦上高高原，原上有深井。

登高意枯渴，愿见深泉冷。

裴回遶井顾，自照泉中影。

沈浮落井瓶，井上无悬绠。

念此瓶欲沈，荒忙为求请。

遍入原上村，村空犬仍猛。

还来遶井哭，哭声通复哽。

哽噎梦忽惊，觉来房舍静。

灯焰碧胧胧，泪光疑冏冏。

锺声夜方半，坐卧心难整。

忽忆咸阳原，荒田万余顷。

土厚圹亦深，埋魂在深埂。

埂深安可越，魂通有时逞。

今宵泉下人，化作瓶相憬。

感此涕汍澜，汍澜涕霑领。

所伤觉梦间，便觉死生境。

岂无同穴期，生期谅绵永。

又恐前后魂，安能两知省。

寻环意无极，坐见天将昞。

吟此梦井诗，春朝好光景。

