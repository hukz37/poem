# 和乐天初授户曹喜而言志

**作者**: 元稹

## 诗词内容

王爵无细大，得请即为恩。

君求户曹掾，贵以禄奉亲。

闻君得所请，感我欲霑巾。

今人重轩冕，所重华与纷。

矜夸仕台阁，奔走无朝昏。

君衣不盈箧，君食不满囷。

君言养既薄，何以荣我门。

披诚再三请，天子怜俭贫。

词曹直文苑，捧诏荣且忻。

归来高堂上，兄弟罗酒尊。

各称千万寿，共饮三四巡。

我实知君者，千里能具陈。

感君求禄意，求禄殊众人。

上以奉颜色，余以及亲宾。

弃名不弃实，谋养不谋身。

可怜白华士，永愿凌青云。

