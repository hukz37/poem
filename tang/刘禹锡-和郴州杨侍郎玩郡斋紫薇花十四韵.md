# 和郴州杨侍郎玩郡斋紫薇花十四韵

**作者**: 刘禹锡

## 诗词内容

几年丹霄上，出入金华省。

暂别万年枝，看花桂阳岭。

南方足奇树，公府成佳境。

绿阴交广除，明艳透萧屏。

雨余人吏散，燕语帘栊静。

懿此含晓芳，翛然忘簿领。

紫茸垂组缕，金[缕]攒锋颕。

露溽暗传香，风轻徐就影。

苒弱多意思，从容占光景。

得地在侯家，移根近仙井。

开尊好凝睇，倚瑟仍回颈。

游蜂驻彩冠，舞鹤迷烟顶。

兴生红药后，爱与甘棠并。

不学夭桃姿，浮荣在俄顷。

