# 被征谢病

**作者**: 王绩

## 诗词内容

汉朝征隐士，唐年访逸人。

还言北山曲，更坐东河滨。

枌榆三晋地，烟火四家邻。

白豕祠乡社，青羊祭宅神。

拓畦侵院角，蹙水上渠漘。

卧病刘公干，躬耕郑子真。

横裁桑节杖，竖翦竹皮巾。

鹤警琴亭夜，莺啼酒瓮春。

颜回惟乐道，原宪岂伤贫？藉草邀新友，班荆接故人。

市门逢卖药，山圃值肩薪。

相将共无事，何处犯嚣尘！（按：《韵语阳秋》卷十一录“巾”、“春”、“贫”三韵，题作《被召谢病》。

《全唐诗》卷三七收入，注出《西清诗话》，系沿《增修诗话总龟后集》卷四五之误。

）。

