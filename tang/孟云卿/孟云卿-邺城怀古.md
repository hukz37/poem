# 邺城怀古

**作者**: 孟云卿

## 诗词内容

朝发淇水南，将寻北燕路。

魏家旧城阙，寥落无人住。

伊昔天地屯，曹公独中据。

群臣将北面，白日忽西暮。

三台竟寂寞，万事良难固。

雄图安在哉？衰草霑霜露。

崔嵬长河北，尚见应刘墓。

古树藏龙蛇，荒茅伏狐兔。

永怀故池馆，数子连章句。

逸兴驱山河，雄词变云雾。

我行睹遗迹，精爽如可遇。

斗酒将酹君，悲风白杨树。

