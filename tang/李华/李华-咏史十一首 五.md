# 咏史十一首 五

**作者**: 李华

## 诗词内容

秦灭汉帝兴，南山有遗老。

危冠揖万乘，幸得厌征讨。

当君逐鹿时，臣等已枯槁。

宁知市朝变，但觉林泉好。

高卧三十年，相看成四皓。

帝言翁甚善，见顾何不早。

咸称太子仁，重义亦尊道。

侧闻骊姬事，申生不自保。

暂出商山云，朅来趋洒扫。

东宫成羽翼，楚舞伤怀抱。

后代无其人，戾园满秋草。

