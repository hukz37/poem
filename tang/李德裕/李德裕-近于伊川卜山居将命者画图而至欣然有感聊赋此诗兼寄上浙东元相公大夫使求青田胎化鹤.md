# 近于伊川卜山居将命者画图而至欣然有感聊赋此诗兼寄上浙东元相公大夫使求青田胎化鹤

**作者**: 李德裕

## 诗词内容

弱岁弄词翰，遂叨明主恩。

怀章过越邸，建斾守吴门。

西圮阴难驻，东皋意尚存。

惭逾六百石，愧负五千言。

寄世知婴缴，辞荣类触藩。

欲追绵上隐，况近子平村。

邑有桐乡爱，山余黍谷暄。

既非逃相地，乃是故侯园。

野竹多微迳，岩泉岂一源。

映池方树密，傍涧古藤繁。

邛杖堪扶老，黄牛已服辕。

只应将唳鹤，幽谷共翩翻。

