# 早秋龙兴寺江亭闲眺忆龙门山居寄崔张旧从事

**作者**: 李德裕

## 诗词内容

江亭感秋至，兰径悲露泫。

秔稻秀晚川，杉松郁晴𪩘。

嗟予有林壑，兹夕念原衍。

绿筿连岭多，青莎近溪浅。

渊明菊犹在，仲蔚蒿莫翦。

乔木粲凌苕，阴崖积幽藓。

遥思伊川水，北渡龙门岘。

苍翠双阙间，逶迤清滩转。

故人在乡国，岁晏路悠缅。

惆怅此生涯，无由共登践。

