# 送康洽入京进乐府歌

**作者**: 李颀

## 诗词内容

识子十年何不遇，只爱欢游两京路。

朝吟左氏娇女篇，夜诵相如美人赋。

长安春物旧相宜，小苑蒲萄花满枝。

柳色偏浓九华殿，莺声醉杀五陵儿。

曳裾此日从何所，中贵由来尽相许。

白袷春衫仙吏赠，乌皮隐几台郎与。

新诗乐府唱堪愁，御妓应传𫛛鹊楼。

西上虽因长公主，终须一见曲陵侯。

