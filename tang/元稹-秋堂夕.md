# 秋堂夕

**作者**: 元稹

## 诗词内容

炎凉正回互，金火郁相乘。

云雷时交构，川泽方蒸腾。

清风一朝胜，白露忽已凝。

草木凡气尽，始见天地澄。

况此秋堂夕，幽怀旷无朋。

萧条帘外雨，倏闪案前灯。

书卷满床席，蟏蛸悬复升。

啼儿屡哑咽，倦僮时寝兴。

泛觉昏夜目，咏谣畅烦膺。

况吟获麟章，欲罢久不能。

尧舜事已远，丘道安可胜。

蜉蝣不信鹤，蜩鷃肯窥鹏。

当年且不偶，没世何必称。

胡为揭闻见，褒贬贻爱憎。

焉用汩其泥，岂在清如冰。

非白又非黑，谁能点青蝇。

处世茍无闷，佯狂道非弘。

无言被人觉，予亦笑孙登。

