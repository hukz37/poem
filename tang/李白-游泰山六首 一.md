# 游泰山六首 一

**作者**: 李白

## 诗词内容

四月上泰山，石屏御道开。

六龙过万壑，涧谷随萦回。

马迹遶碧峰，于今满青苔。

飞流洒绝𪩘，水急松声哀。

北眺崿嶂奇，倾崖向东摧。

洞门闭石扇，地底兴云雷。

登高望蓬瀛，想象金银台。

天门一长啸，万里清风来。

玉女四五人，飘飖下九垓。

含笑引素手，遗我流霞杯。

稽首再拜之，自愧非仙才。

旷然小宇宙，弃世何悠哉。

