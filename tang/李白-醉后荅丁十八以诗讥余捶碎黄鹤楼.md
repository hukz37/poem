# 醉后荅丁十八以诗讥余捶碎黄鹤楼

**作者**: 李白

## 诗词内容

黄鹤高楼已槌碎，黄鹤仙人无所依。

黄鹤上天诉玉帝，却放黄鹤江南归。

神明太守再雕饰，新图粉壁还芳菲。

一州笑我为狂客，少年往往来相讥。

君平帘下谁家子，云是辽东丁令威。

作诗调我惊逸兴，白云遶笔窗前飞。

待取明朝酒醒罢，与君烂漫寻春晖。

