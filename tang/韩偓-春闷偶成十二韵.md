# 春闷偶成十二韵

**作者**: 韩偓

## 诗词内容

阡陌悬云壤，阑畦隔艾芝。

路遥行雨懒，河阔过桥迟。

雁足应难达，狐踪浪得疑。

谢鲲吟未废，张硕梦堪思。

有意通情处，无言拢鬓时。

格高归敛笑，歌怨在颦眉。

醉后金蝉重，欢余玉燕敧。

素姿凌白柰，圆颊诮红棃。

粉字题花笔，香笺咏柳诗。

绣窗携手约，芳草蹋青期。

别泪开泉脉，春愁罥藕丝。

相思不相信，幽恨更谁知。

