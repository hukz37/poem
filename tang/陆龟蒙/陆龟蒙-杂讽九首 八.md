# 杂讽九首 八

**作者**: 陆龟蒙

## 诗词内容

横笛喝秋风，清商入疏越。

君居不夜城，肯怨孤戍月。

吴兵甚犀利，太白光突兀。

日已费千金，厪闻侵一拨。

岂无恶年少，纵酒游侠窟。

募为敢死军，去以枭叛卒。

岂无中林士，贯穿学问骨。

兵法五十家，浩荡如溟渤。

高悬鹿皮睡，清涧时依樾。

分已诺烟霞，全遗事干谒。

既非格猛兽，未可轻华髪。

北面师其谋，几能止征伐。

何妨秦堇勇，又有曹刿说。

尧舜尚询刍，公乎听无忽。

