# 奉和袭美太湖诗二十首 以毛公泉献大谏清河公

**作者**: 陆龟蒙

## 诗词内容

先生炼飞精，羽化成翩翻。

荒坛与古甃，隐轸清泠存。

四面蹙山骨，中心含月魂。

除非紫水脉，即是金沙源。

香实洒桂蘂，甘惟渍云根。

向来探幽人，酌罢祛蒙昏。

况公珪璋质，近处谏诤垣。

又闻虚静姿，早挂冰雪痕。

君对瑶华味，重献兰薰言。

当应涤烦暑，朗咏翚飞轩。

我愿得一掬，攀天叫重阍。

霏霏散为雨，用以移焦原。

