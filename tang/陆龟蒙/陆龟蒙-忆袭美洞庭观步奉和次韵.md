# 忆袭美洞庭观步奉和次韵

**作者**: 陆龟蒙

## 诗词内容

闻君游静境，雅具更𪭢𪭢。

竹伞遮云径，藤鞋踏藓矼。

杖斑花不一，尊大瘿成双。

水鸟行沙屿，山僧礼石幢。

已甘三秀味，谁念百牢腔。

远棹投何处，残阳到几窗。

仙谣珠树曲，村饷白醅[缸]。

地里方吴会，人风似冉厖。

探幽非遁世，寻胜肯迷邦。

为读江南传，何贤过二庞。

