# 奉和袭美太湖诗二十首 圣姑庙

**作者**: 陆龟蒙

## 诗词内容

渺渺洞庭水，盈盈芳屿神。

因知古佳丽，不独湘夫人。

流苏荡遥吹，斜领生轻尘。

蜀彩駮霞碎，吴绡盘雾匀。

可怜飞燕姿，合是乘鸾宾。

坐想烟雨夕，兼知花草春。

空登油壁车，窈窕谁相亲。

好赠玉条脱，堪携紫纶巾。

殷勤拨香池，重荐汀洲蘋。

明朝动兰檝，不翅星河津。

