# 登敬亭山南望怀古赠窦主簿

**作者**: 李白

## 诗词内容

敬亭一回首，目尽天南端。

仙者五六人，常闻此游盘。

谿流琴高水，石耸麻姑坛。

白龙降陵阳，黄鹤呼子安。

羽化骑日月，云行翼鸳鸾。

下视宇宙间，四溟皆波澜。

汰绝目下事，从之复何难。

百岁落半途，前期浩漫漫。

彊食不成味，清晨起长叹。

愿随子明去，炼火烧金丹。

