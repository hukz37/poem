# 酬冯绛州早秋绛台感怀见寄

**作者**: 权德舆

## 诗词内容

良牧闲无事，层台思眇然。

六条萦印绶，三晋辨山川。

洗嫧讴谣合，开襟眺听偏。

秋光连大卤，霁景下新田。

叶落径庭树，人归曲沃烟。

武符颁美化，亥字访疑年。

经术推多识，卿曹亦累迁。

斋祠常并冕，官品每差肩。

按部青丝骑，裁诗白露天。

知音愧相访，商洛正闲眠。

