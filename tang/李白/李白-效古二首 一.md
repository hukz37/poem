# 效古二首 一

**作者**: 李白

## 诗词内容

朝入天苑中，谒帝蓬莱宫。

青山映辇道，碧树摇苍空。

谬题金闺籍，得与银台通。

待诏奉明主，抽毫颂清风。

归时落日晚，躞蹀浮云骢。

人马本无意，飞驰自豪雄。

入门紫鸳鸯，金井双梧桐。

清歌弦古曲，美酒沽新丰。

快意且为乐，列筵坐群公。

光景不可留，生世如转蓬。

早达胜晚遇，羞比垂钓翁。

