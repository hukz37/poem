# 赠嵩山焦炼师

**作者**: 李白

## 诗词内容

二室凌青天，三花含紫烟。

中有蓬海客，宛疑麻姑仙。

道在喧莫染，迹高想已绵。

时餐金鹅蘂，屡读青苔篇。

八极恣游憩，九垓长周旋。

下瓢酌颍水，舞鹤来伊川。

还归空山上，独拂秋霞眠。

萝月挂朝镜，松风鸣夜弦。

潜光隐嵩岳，炼魄栖云幄。

霓裳何飘飖，凤吹转绵邈。

愿同西王母，下顾东方朔。

紫书傥可传，铭骨誓相学。

