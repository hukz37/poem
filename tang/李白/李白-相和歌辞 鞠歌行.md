# 相和歌辞 鞠歌行

**作者**: 李白

## 诗词内容

玉不自言如桃李，鱼目笑之卞和耻。

楚国青蝇何太多？连城白璧遭谗毁。

荆山长号泣血人，忠臣死为刖足鬼。

听曲知宁戚，[夷]吾因小妻。

秦穆五羊皮，买死百里奚。

洗拂青云上，当时贱如泥。

朝歌鼓刀叟，虎变蟠溪中。

一举钓六合，逐荒营丘东。

平生渭水曲，谁识此老翁。

奈何今之人，双目送征鸿。

