# 相和歌辞 胡无人行

**作者**: 李白

## 诗词内容

严风吹霜海草雕，筋干精坚胡马骄。

汉家战士三十万，将军兼领霍嫖姚。

流星白羽腰间插，剑花秋莲光出匣。

天兵照雪下玉关，虏箭如沙射金甲。

云龙风虎尽交回，太白入月敌可摧。

敌可摧，旄头灭，履胡之肠涉胡血。

悬胡青天上，埋胡紫[塞]旁。

胡无人，汉道昌，陛下之寿三千霜。

但歌大风云飞扬，安得猛士兮守四方。

胡无人，汉道昌。

