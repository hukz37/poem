# 淮阴书怀寄王宗成

**作者**: 李白

## 诗词内容

沙墩至梁苑，二十五长亭。

大舶夹双𫇛，中流鹅鹳鸣。

云天扫空碧，川岳涵余清。

飞凫从西来，适与佳兴幷。

眷言王乔舃，婉娈故人情。

复此亲懿会，而增交道荣。

沿洄且不定，飘忽怅徂征。

暝投淮阴宿，欣得漂母迎。

斗酒烹黄鸡，一餐感素诚。

予为楚壮士，不是鲁诸生。

有德必报之，千金耻为轻。

缅书羇孤意，远寄櫂歌声。

