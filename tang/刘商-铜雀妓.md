# 铜雀妓

**作者**: 刘商

## 诗词内容

魏主矜蛾眉，美人美于玉。

高台无昼夜，歌舞竟未足。

盛色如转圜，夕阳落深谷。

仍令身殁后，尚纵平生欲。

红粉泪纵横，调弦向空屋。

举头君不在，惟见西陵木。

玉辇岂再来，娇鬟为谁绿。

那堪秋风里，更舞阳春曲。

曲罢情不胜，凭阑向西哭。

台边生野草，来去罥罗縠。

况复陵寝间，双双见麋鹿。

