# 相和歌辞 从军行

**作者**: 乔知之

## 诗词内容

南庭结白露，北风埽黄叶。

此时鸿燕来，惊鸣催思妾。

曲房理针线，平砧𢭏文练。

鸳绮裁易成，龙乡信难见。

窈窕九重闺，寂寞十年啼。

纱窗白云宿，罗幌月光栖。

云月晓微微，愁思流黄机。

玉霜冻珠履，金吹薄罗衣。

汉家已得地，君去将何事？宛转结蚕书，寂寞无雁使。

生平荷恩信，本为容华进。

况复落红颜，蝉声催绿鬓。

