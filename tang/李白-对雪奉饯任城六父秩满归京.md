# 对雪奉饯任城六父秩满归京

**作者**: 李白

## 诗词内容

龙虎谢鞭策，鹓鸾不司晨。

君看海上鹤，何似笼中鹑。

独用天地心，浮云乃吾身。

虽将簪组狎，若与烟霞亲。

季父有英风，白眉超常伦。

一官即梦寐，脱屐归西秦。

窦公敞华筵，墨客尽来臻。

燕歌落胡雁，郢曲回阳春。

征马百度嘶，游车动行尘。

踌躇未忍去，恋此四座人。

饯离驻高驾，惜别空殷勤。

何时竹林下，更与步兵邻。

