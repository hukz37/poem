# 送裴相公上太原

**作者**: 王建

## 诗词内容

还携堂印向幷州，将相兼权是武侯。

时难独当天下事，功成却进手中筹。

再三陈乞罏烟里，前后封章玉案头。

朱架早朝立剑戟，绿槐残雨看张油。

遥知塞雁从今好，直得渔阳已北愁。

边铺警巡旗尽换，山城候馆壁重修。

千群白刃兵迎节，十对红妆妓打球。

圣主分明交暂去，不须高起见京楼。

