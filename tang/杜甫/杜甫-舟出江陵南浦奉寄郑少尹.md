# 舟出江陵南浦奉寄郑少尹

**作者**: 杜甫

## 诗词内容

更欲投何处，飘然去此都。

形骸元土木，舟檝复江湖。

社稷缠妖气，干戈送老儒。

百年同弃物，万国尽穷途。

雨洗平沙静，天衔阔岸纡。

鸣螀随泛梗，别燕赴秋菰。

栖托难高卧，饥寒迫向隅。

寂寥相喣沫，浩荡报恩珠。

溟涨鲸波动，衡阳雁影徂。

南征问悬榻，东逝想乘桴。

滥窃商歌听，时忧卞泣诛。

经过忆郑驿，斟酌旅情孤。

