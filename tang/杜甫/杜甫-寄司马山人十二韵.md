# 寄司马山人十二韵

**作者**: 杜甫

## 诗词内容

关内昔分袂，天边今转蓬。

驱驰不可说，谈笑偶然同。

道术曾留意，先生早击蒙。

家家迎蓟子，处处识壶公。

长啸峨嵋北，潜行玉垒东。

有时骑猛虎，虚室使仙童。

发少何劳白，颜衰肯更红。

望云悲𫐘轲，毕景羡冲融。

丧乱形仍役，凄凉信不通。

悬旌要路口，倚剑短亭中。

永作殊方客，残生一老翁。

相哀骨可换，亦遣驭清风。

