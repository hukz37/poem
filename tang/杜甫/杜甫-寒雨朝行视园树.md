# 寒雨朝行视园树

**作者**: 杜甫

## 诗词内容

柴门杂树向千株，丹橘黄甘此地无。

江上今朝寒雨歇，篱中秀色画屏纡。

桃蹊李径年虽故，栀子红椒艳复殊。

鏁石藤稍元自落，倚天松骨见来枯。

林香出实垂将尽，叶蒂辞枝不重苏。

爱日恩光蒙借贷，清霜杀气得忧虞。

衰颜更觅藜床坐，缓步仍须竹杖扶。

散骑未知云阁处，啼猿僻在楚山隅。

