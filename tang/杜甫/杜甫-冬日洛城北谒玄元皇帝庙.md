# 冬日洛城北谒玄元皇帝庙

**作者**: 杜甫

## 诗词内容

配极玄都閟，凭虚禁御长。

守祧严具礼，掌节镇非常。

碧瓦初寒外，金茎一气旁。

山河扶绣户，日月近雕梁。

仙李盘根大，猗兰奕叶光。

世家遗旧史，道德付今王。

画手看前辈，吴生远擅场。

森罗移地轴，妙绝动宫墙。

五圣联龙衮，千官列雁行。

冕旒俱秀发，旌斾尽飞扬。

翠柏深留景，红棃迥得霜。

风筝吹玉柱，露井冻银床。

身退卑周室，经传拱汉皇。

谷神如不死，养拙更何乡。

