# 西枝邨寻置草堂地夜宿赞公土室二首 一

**作者**: 杜甫

## 诗词内容

出郭眄细岑，披榛得微路。

溪行一流水，曲折方屡渡。

赞公汤休徒，好静心迹素。

昨枉霞上作，盛论岩中趣。

怡然共携手，恣意同远步。

扪萝涩先登，陟𪩘眩反顾。

要求阳冈暖，苦陟阴岭沍。

惆怅老大藤，沈吟屈蟠树。

卜居意未展，杖策回且暮。

层巅余落日，早蔓已多露。

