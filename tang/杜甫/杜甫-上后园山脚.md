# 上后园山脚

**作者**: 杜甫

## 诗词内容

朱夏热所婴，清旭步北林。

小园背高冈，挽葛上崎崟。

旷望延驻目，飘飖散疏襟。

潜鳞恨水壮，去翼依云深。

勿谓地无疆，劣于山有阴。

石榞遍天下，水陆兼浮沈。

自我登陇首，十年经碧岑。

剑门来巫峡，薄倚浩至今。

故园暗戎马，骨肉失追寻。

时危无消息，老去多归心。

志士惜白日，久客藉黄金。

敢为苏门啸，庶作梁父吟。

