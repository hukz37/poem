# 中方歌

**作者**: 无名氏

## 诗词内容

中央戊己属句陈，体合虚无与道邻。

纯抱元和精粹气，陶身万炼緫成真。

木妻火子水家鬼，水土相镇不能起。

还教却产西方金，递代相承壮精髓。

虽然我身无正形，志事隈凭四象生。

四象不因连我气，水金木火岂能成？遍通金木恩情熟，留向胎中亲养育。

丽物相和气緫幷，须凭丙火来煎蹙。

丙火元来是我命，节候轮排依法令。

