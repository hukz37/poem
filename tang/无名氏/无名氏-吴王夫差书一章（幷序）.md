# 吴王夫差书一章（幷序）

**作者**: 无名氏

## 诗词内容

-1785-玄津流绛波，昆碧映琅山。

朝日控晨辉，荟艳何婉蜒。

游云落太阳，飚景凌三天。

灵宝曜九虚，幽明锺山间。

夏禹登八窗，散气响金兰。

因枝振玉条，缘波讨洪源。

扶质立灵干，垂叶以结繁。

渺邈龙凤迹，焕烂九天翰。

仰挹三辰精，保身永长安。

俯漱五华液，还复反童颜。

腾神温凉宫，岂知热与寒。

千秋似清旦，万岁犹日半。

鼓翼空洞上，要我灵宝官。

棼棼五帝驾，俱会景漠端。

相问饥与渴，玄泉饶流丹。

永仙方寸内，八遐无易难。

顾闻朱门臭，当涂中有难。

铭碣劳岩阴，穴岫可稽盘。

（以上皆见《云笈七签》卷九六）。

