# 九华山谣

**作者**: 王季文

## 诗词内容

九华峥嵘占南陆，莲花擢本山半腹。

翠屏横截万里天，瀑水落深千丈玉。

云梯石磴入杳冥，俯看四极如中庭。

丹崖压下庐霍势，白日隐出牛斗星。

杉松一岁抽数尺，琼草夤缘秀层壁。

南风拂晓烟雾开，满山葱蒨铺鲜碧。

雷霆往往从地发，龙卧豹藏安可别。

峻极遥看戛昊苍，挺生岂得无才杰。

神仙惮险莫敢登，驭风驾鹤循丘陵。

阳乌不见峰顶树，大火尚结嵒中冰。

灵光爽气曛复旭，晴天倒影西江渌。

具区彭蠡夹两傍，正可别作一岳当少阳。

