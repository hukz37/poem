# 长安客舍赠李行父明府

**作者**: 钱起

## 诗词内容

藏器待时少，知人自古难。

遂令丹穴凤，晚食金琅玕。

谁谓兵戈际，鸣琴方一弹。

理烦善用简，济猛能兼宽。

夙夜念黎庶，寝兴非宴安。

洪波未静壑，何树不惊鸾。

凫舄傍京辇，甿心悬灌坛。

高槐暗苦雨，长剑生秋寒。

旅食还为客，饥年亦尽欢。

亲劳携斗水，往往救泥蟠。

但恐酬明义，蹉跎芳岁阑。

