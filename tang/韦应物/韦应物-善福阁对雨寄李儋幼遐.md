# 善福阁对雨寄李儋幼遐

**作者**: 韦应物

## 诗词内容

飞阁凌太虚，晨跻郁峥嵘。

惊飙触悬槛，白云冒层甍。

太阴布其地，密雨垂八纮。

仰观固不测，俯视但冥冥。

感此穷秋气，沈郁命友生。

及时未高步，羇旅游帝京。

圣朝无隐才，品物俱昭形。

国士秉绳墨，何以表坚贞。

寸心东北驰，思与一会幷。

我车夙已驾，将逐晨风征。

郊涂住成淹，默默阻中情。

