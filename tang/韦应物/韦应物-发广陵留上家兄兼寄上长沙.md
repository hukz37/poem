# 发广陵留上家兄兼寄上长沙

**作者**: 韦应物

## 诗词内容

将违安可怀，宿恋复一方。

家贫无旧业，薄宦各飘飏。

执板身有属，淹时心恐惶。

拜言不得留，声结泪满裳。

漾漾动行舫，亭亭远相望。

离晨苦须臾，独往道路长。

萧条风雨过，得此海气凉。

感秋意已违，况自结中肠。

推道固当遣，及情岂所忘。

何时共还归，举翼鸣春阳。

