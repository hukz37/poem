# 杂曲歌辞 行路难

**作者**: 崔颢

## 诗词内容

君不见建章宫中金明枝，万万长条拂地垂。

二月三月花如霰，九重幽深君不见。

艳彩朝含四宝宫，香风吹入朝云殿。

汉家宫女春未阑，爱此芳香朝暮看。

看去看来心不忘，攀折将安镜台上。

双双素手剪不成，两两红妆笑相向。

建章昨夜起春风，一花飞落长信宫。

长信丽人见花泣，忆此珍树何嗟及。

我昔初在昭阳时，朝折暮折登玉墀。

祗言岁岁长相对，不寤今朝遥相思。

