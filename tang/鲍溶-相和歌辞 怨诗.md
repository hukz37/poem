# 相和歌辞 怨诗

**作者**: 鲍溶

## 诗词内容

女萝寄松柏，绿蔓花绵绵。

三五定君婚，结发早移天。

肃肃羊雁礼，泠泠琴瑟篇。

恭承采蘩祀，敢效同居贤。

皎日不留景，良时如逝川。

秋心还遗爱，春貌无归妍。

翠袖洗朱粉，碧阶对绮钱。

新人易如玉，废瑟难为弦。

寄羡蕣华木，荣名香阁前。

岂无摇落苦，贵与根蒂连。

希君旧光景，照妾薄暮年。

