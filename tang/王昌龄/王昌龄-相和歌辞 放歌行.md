# 相和歌辞 放歌行

**作者**: 王昌龄

## 诗词内容

南渡洛阳津，西望十二楼。

明堂坐天子，月朔朝诸侯。

清乐动千门，皇风被九州。

庆云从东来，泱漭抱日流。

升平贵论道，文墨将何求。

有诏征草泽，微臣献谋猷。

冠冕如星罗，拜揖曹与周。

望尘非吾事，入赋且迟留。

幸蒙国士识，因脱负薪裘。

今者放歌行，以慰梁父愁。

但营数斗禄，奉养毋丰羞。

若得金膏遂，飞云亦可俦。

