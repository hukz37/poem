# 小敷谷龙潭祠作

**作者**: 王昌龄

## 诗词内容

崖谷歕疾流，地中有雷集。

百泉势相荡，巨石皆却立。

跳波沸峥嵘，深处不可挹。

昏为蛟龙怒，清见云雨入。

灵怪祟偏祠，废兴自兹邑。

沈淫顷多昧，檐宇遂不葺。

吾闻被明典，盛德惟世及。

生人载山川，血食报原隰。

岂伊骇微险，将以循甿揖。

口飞振吕梁，忠信亦我习。

波流浸已广，悔吝在所汲。

谿水有清源，褰裳靡沾湿。

