# 无名歌

**作者**: 殷济

## 诗词内容

天下沸腾积年岁，米到千钱人失计。

附郭种得二顷田，磨折不充十一税。

今年苗稼看更弱，[枌]（一作“坟”）榆产业须抛却。

不知天下有几人，但见波逃如雨脚。

去去如同不系舟，随波逐水泛长流。

漂泊已经千里外，谁人不带两乡愁？舞女庭前厌酒肉，不知百姓饿眠宿。

君不见城外空墙遥，将军只是栽花竹。

君看城外恓惶处，段段茅花如柳叶（一作“{葜大=糸}”）。

海燕衔泥欲作巢，空堂无人却飞去。

（按：此首又见伯三六二○卷，不署名，今据校。

此本末多数句：“所在君侯，不须恼乱。

发意害彼，不知自伤，此世报行恶名，当来必酬苦果。

”似与此诗无关。

又此首及下二首疑非殷济诗。

）。

