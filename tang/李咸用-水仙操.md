# 水仙操

**作者**: 李咸用

## 诗词内容

大波相拍流水鸣，蓬山鸟兽多奇形。

琴心不喜亦不惊，安弦缓爪何泠泠。

水仙缥缈来相迎，伯牙从此留嘉名。

峄阳散木虚且轻，重华斧下知其声。

檿丝相𫄙成凄清，调和引得薰风生。

指底先王长养情，曲终天下称太平。

后人好事传其曲，有时声足意不足。

始峩峩兮复洋洋，但见山青兼水绿。

成连入海移人情，岂是本来无嗜欲。

琴兮琴兮在自然，不在徽金将轸玉。

