# 寄题庐山二林寺

**作者**: 无可

## 诗词内容

庐岳东南秀，香花惠远踪。

名齐松岭峻，气比沃州浓。

积岫连何处，幽崖越几重。

双流湓隐隐，九派棹憧憧。

山限东西寺，林交旦暮钟。

半天倾瀑溜，数郡见𬬻峰。

岩并金绳道，潭分玉像容。

江微匡俗路，日杲晋朝松。

棕迳新苞拆，梅篱故叶壅。

岚光生叠砌，霞焰发高墉。

窗籁虚闻狖，庭烟黑过龙。

定僧仙峤起，逋客虎溪逢。

濩落垂杨户，荒凉种杏封。

塔留红舍利，池吐白芙蓉。

画壁披云见，禅衣对鹤缝。

喧经泉滴沥，没履草丰茸。

翠窦欹攀乳，苔桥侧杖筇。

探奇盈梦想，搜峭涤心胸。

冥奥终难尽，登临惜未从。

上方薇蕨满，归去养乖慵。

