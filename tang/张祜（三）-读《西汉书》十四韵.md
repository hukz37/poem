# 读《西汉书》十四韵

**作者**: 张祜（三）

## 诗词内容

日月中华正，星辰上国偏，经纶今四海，讨伐旧三边。

失道非无素，乘时不偶然。

安刘机在早，诛吕计须权。

礼乐胜残后，干戈止杀前。

未闻晁氏戮，初幸贾生缘。

善马来何利，穷兵去甚坚。

国雠因破虏。

民耗是求仙。

忍愤中郎节，残形太史编。

冲融当魏邴，腼衍自昭宣。

故老心徒切，先皇道益悬。

元成真渐地，哀少卒崩天。

七庙倾王莽，三公败董贤。

兴亡岂无诫，为看借秦篇。

