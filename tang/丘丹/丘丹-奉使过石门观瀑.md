# 奉使过石门观瀑

**作者**: 丘丹

## 诗词内容

溪上望悬泉，耿耿云中见。

披榛上岩岫，峭壁正东面。

千仞泻联珠，一潭喷飞霰。

嵯{氵藂}满山响，坐觉炎氛变。

照日类虹霓，从风似绡练。

灵奇既天造，惜处穷海甸。

吾祖昔登临，谢公亦游衍。

王程惧淹泊，下磴空延眷。

千里雷尚闻，峦回树葱蒨。

此来共贱役，探讨愧前彦。

永欲洗尘缨，终当惬此愿。

