# 和兵部郑侍郎省中四松诗十韵

**作者**: 刘禹锡

## 诗词内容

右相历中台，移松武库栽。

紫茸抽组绶，青实长玫瑰。

便有干霄势，看成构厦材。

数分天柱半，影逐日轮回。

旧赏台阶去，新知谷口来。

息阴常仰望，玩境几裴回。

翠粒晴悬露，苍鳞雨起苔。

凝音助瑶瑟，飘蘂泛金罍。

月桂花遥烛，星榆叶对开。

终须似鸡树，荣茂近昭回。

