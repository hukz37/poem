# 乐天少傅五月长斋广延缁徒谢绝文友坐成睽间因以戏之

**作者**: 刘禹锡

## 诗词内容

五月长斋戒，深居绝送迎。

不离通德里，便是法王城。

举目皆僧事，全家少俗情。

精修无上道，结念未来生。

宾合缁衣占，书堂信鼓鸣。

戏童为塔象，啼鸟学经声。

黍用青菰角，葵承玉露烹。

马家供薏苡，刘氏饷芜菁。

暗网笼歌扇，流尘晦酒铛。

不知何次道，作佛几时成。

