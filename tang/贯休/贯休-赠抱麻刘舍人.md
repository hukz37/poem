# 赠抱麻刘舍人

**作者**: 贯休

## 诗词内容

郡政今良吏，门风古缙绅。

万年唐社稷，一个哭麻人。

愤烈身先死，敷敭气益贞。

天乎资大宝，泰矣见忠臣。

得罪锺多故，投荒岂是迍。

玉寒方重涩，松古更青皴。

鹏{鹍比=羽}宁唯白，龙多岂止荀。

道孤梳有雪，恩重泪盈巾。

喻蜀须凭草，成周必仗仁。

三峰宵旰切，万里渥恩新。

赋𫛳言无累，依刘德有邻。

风期仁祖帽，鼠讶史云尘。

禅叟知何幸，玄谈有宿因。

双溪逢陆海，荆渚遇平津。

落日愁闻笛，何人为吐茵。

生徒希匠化，寰海仰经纶。

疾愈蝉声老，年丰雨滴频。

刘虬师弟子，时喜一相亲。

