# 出塞

**作者**: 张柬之

## 诗词内容

侠客重恩光，骢马饰金装。

瞥闻传羽檄，驰突救边荒。

歙野山川动，嚣天旌斾扬。

吴钩明似月，楚剑利如霜。

电断冲胡塞，风飞出洛阳。

转战磨笄俗，横行戴斗乡。

手擒郅支长，面缚谷蠡王。

将军占太白，小妇怨流黄。

騕袅青丝骑，娉婷红粉妆。

三春莺度曲，八月雁成行。

谁堪坐愁思，罗袖拂空床。

