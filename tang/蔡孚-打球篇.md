# 打球篇

**作者**: 蔡孚

## 诗词内容

德阳宫北苑东头，云作高台月作楼。

金锤玉蓥千金地，宝杖雕文七宝球。

窦融一家三尚主，梁翼频封万户侯。

容色由来荷恩顾，意气平生事侠游。

共道用兵如断蔗，俱能走马入长楸。

红鬣锦鬃风𫘧骥，黄络青丝电紫骝。

奔星乱下花场里，初月飞来画杖头。

自有长鸣须决胜，能驰迅走满先筹。

薄暮汉宫愉乐罢，还归尧室晓垂旒。

