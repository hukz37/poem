# 太湖诗 销夏湾

**作者**: 皮日休

## 诗词内容

太湖有曲处，其门为两崖。

当中数十顷，别如一天池。

号为销夏湾，此名无所私。

赤日莫斜照，清风多遥吹。

沙屿埽粉墨，松竹调埙篪。

山果红靺鞨，水苔青髬髵。

木阴厚若瓦，严磴滑如饴。

我来此游息，夏景方赫曦。

一坐盘石上，肃肃寒生肌。

小艖或可泛，短策或可支。

行惊翠羽起，坐见白莲披。

敛袖弄轻浪，解巾敌凉飔。

但有水云见，更余沙禽知。

京洛往来客，暍死缘奔驰。

此中便可老，焉用名利为。

