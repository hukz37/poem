# 早上凌霄第六峰入紫谿礼白鹤观祠

**作者**: 于鹄

## 诗词内容

路转第六峰，传是十里程。

放石试浅深，{石昆}壁虵鸟惊。

欲下先襞衣，路底避枯茎。

回途歇嵌窟，整带重冠缨。

及到紫石溪，晻晻已天明。

渐近神仙居，桂花湿溟溟。

阴苔无人踪，时得白鹤翎。

忽然见朱楼，象牌题玉京。

沈沈五云影，香风散萦萦。

清斋上玉堂，窗户悬水精。

青童撞金屑，杵臼声丁丁。

膻腥遥问谁，稽首称姓名。

若容在溪口，愿乞残云英。

