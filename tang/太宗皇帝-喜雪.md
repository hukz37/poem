# 喜雪

**作者**: 太宗皇帝

## 诗词内容

碧昏朝合雾，丹卷暝韬霞。

结叶繁云色，凝璚遍雪华。

光楼皎若粉，映幕集疑沙。

泛柳飞飞絮，妆梅片片花。

照璧台圆月，飘珠箔穿露。

瑶洁短长阶，玉藂高下树。

映桐珪累白，萦峰莲抱素。

断续气将沈，徘徊岁云暮。

怀珍愧隐德，表瑞伫丰年。

橤间飞禁苑，鹤处舞伊川。

傥咏幽兰曲，同懽黄竹篇。

