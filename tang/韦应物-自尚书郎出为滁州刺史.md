# 自尚书郎出为滁州刺史

**作者**: 韦应物

## 诗词内容

少年不远仕，秉笏东西京。

中岁守淮郡，奉命乃征行。

素惭省阁姿，况忝符竹荣。

效愚方此始，顾私岂获幷。

徘徊亲交恋，怆悢昆友情。

日暮风雪起，我去子还城。

登涂建隼旟，勒驾望承明。

云台焕中天，龙阙郁上征。

晨兴奉早朝，玉露霑华缨。

一朝从此去，服膺理庶甿。

皇恩傥岁月，归服厕群英。

