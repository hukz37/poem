# 早春游樊川野居却寄李端校书兼呈崔峒补阙司空曙主簿耿𣲗拾遗

**作者**: 卢纶

## 诗词内容

白水遍沟堘，青山对杜陵。

晴明人望鹤，旷野鹿随僧。

古柳连巢折，荒堤带草崩。

阴桥全覆雪，瀑溜半垂冰。

鬬鼠摇松影，游龟落石层。

韶光偏不待，衰败巧相仍。

桂树曾争折，龙门几共登。

琴师阮校尉，诗和柳吴兴。

舐笔求书扇，张屏看画蝇。

卜邻空遂约，问卦独无征。

投足经危路，收才遇直绳。

守农穷自固，行乐病何能。

掩帙蓬蒿晚，临川景气澄。

飒然成一叟，谁更慕骞腾。

