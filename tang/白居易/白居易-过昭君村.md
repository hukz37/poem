# 过昭君村

**作者**: 白居易

## 诗词内容

灵珠产无种，彩云出无根。

亦如彼姝子，生此遐陋村。

至丽物难掩，遽选入君门。

独美众所嫉，终弃出塞垣。

唯此希代色，岂无一顾恩。

事排势须去，不得由至尊。

白黑既可变，丹青何足论。

竟埋代北骨，不返巴东魂。

惨淡晚云水，依稀旧乡园。

妍姿化已久，但有村名存。

村中有遗老，指点为我言。

不敢往者戒，恐贻来者冤。

至今村女面，烧灼成瘢痕。

