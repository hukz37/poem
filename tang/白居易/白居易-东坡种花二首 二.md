# 东坡种花二首 二

**作者**: 白居易

## 诗词内容

东坡春向暮，树木今何如。

漠漠花落尽，翳翳叶生初。

每日领童仆，荷鉏仍决渠。

刬土壅其本，引泉溉其枯。

小树低数尺，大树长丈余。

封植来几时，高下随扶疏。

养树既如此，养民亦何殊。

将欲茂枝叶，必先救根株。

云何救根株，劝农均赋租。

云何茂枝叶，省事宽刑书。

移此为郡政，庶几甿俗苏。

