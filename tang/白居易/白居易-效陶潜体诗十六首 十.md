# 效陶潜体诗十六首 十

**作者**: 白居易

## 诗词内容

湛湛尊中酒，有功不自伐。

不伐人不知，我今代其说。

良将临大敌，前驱千万卒。

一箪投河饮，赴死心如一。

壮士磨匕首，勇愤气咆{口勃}。

一酣忘报雠，四体如无骨。

东海杀孝妇，天旱逾年月。

一酌酹其魂，通宵雨不歇。

咸阳秦狱气，冤痛结为物。

千岁不肯散，一沃亦销失。

况兹儿女恨，及彼幽忧疾。

快饮无不消，如霜得春日。

方知麹糵灵，万物无与匹。

