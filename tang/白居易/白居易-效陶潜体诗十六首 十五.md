# 效陶潜体诗十六首 十五

**作者**: 白居易

## 诗词内容

南巷有贵人，高盖驷马车。

我问何所苦，四十垂白须。

荅云君不知，位重多忧虞。

北里有寒士，瓮牖绳为枢。

出扶桑枣杖，入卧蜗牛庐。

散贱无忧患，心安体亦舒。

东邻有富翁，藏货遍五都。

东京收粟帛，西市鬻金珠。

朝营暮计算，昼夜不安居。

西舍有贫者，匹妇配匹夫。

布裙行赁舂，裋褐坐佣书。

以此求口食，一饱欣有余。

贵贱与贫富，高下虽有殊。

忧乐与利害，彼此不相逾。

是以达人观，万化同一途。

但未知生死，胜负两何如。

迟疑未知间，且以酒为娱。

