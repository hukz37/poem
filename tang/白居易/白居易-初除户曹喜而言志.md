# 初除户曹喜而言志

**作者**: 白居易

## 诗词内容

诏授户曹掾，捧诏感君恩。

感恩非为己，禄养及吾亲。

弟兄俱簪笏，新妇俨衣巾。

罗列高堂下，拜庆正纷纷。

俸钱四五万，月可奉晨昏。

廪禄二百石，岁可盈仓囷。

喧喧车马来，贺客满我门。

不以我为贪，知我家内贫。

置酒延贺客，客容亦欢欣。

笑云今日后，不复忧空尊。

荅云如君言，愿君少逡巡。

我有平生志，醉后为君陈。

人生百岁期，七十有几人。

浮荣及虚位，皆是身之宾。

唯有衣与食，此事粗关身。

茍免饥寒外，余物尽浮云。

