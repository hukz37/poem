# 和微之诗二十三首 和自劝二首 一

**作者**: 白居易

## 诗词内容

稀稀疏疏遶篱竹，窄窄狭狭向阳屋。

屋中有一曝背翁，委置形骸如土木。

日暮半炉麸炭火，夜深一盏纱笼烛。

不知有益及民无，二十年来食官禄。

就暖移盘檐下食，防寒拥被帷中宿。

秋官月俸八九万，岂徒遣尔身温足。

勤操丹笔念黄沙，莫使饥寒囚滞狱。

