# 严十八郎中在郡日改制东南楼因名清辉未立标榜征归郎署予既到郡性爱楼居宴游其间颇有幽致聊成十韵兼戏寄严

**作者**: 白居易

## 诗词内容

严郎置兹楼，立名曰清辉。

未及署花榜，遽征还粉闱。

去来三四年，尘土登者稀。

今春新太守，洒埽施帘帏。

院柳烟婀娜，檐花雪霏微。

看山倚前户，待月阐东扉。

碧窗戛瑶瑟，朱阑飘舞衣。

烧香卷幕坐，风燕双双飞。

君作不得住，我来幸因依。

始知天地间，灵境有所归。

