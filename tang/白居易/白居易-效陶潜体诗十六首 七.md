# 效陶潜体诗十六首 七

**作者**: 白居易

## 诗词内容

中秋三五夜，明月在前轩。

临觞忽不饮，忆我平生欢。

我有同心人，邈邈崔与钱。

我有忘形友，迢迢李与元。

或飞青云上，或落江湖间。

与我不相见，于今四五年。

我无缩地术，君非驭风仙。

安得明月下，四人来晤言。

良夜信难得，佳期杳无缘。

明月又不驻，渐下西南天。

岂无他时会，惜此清景前。

