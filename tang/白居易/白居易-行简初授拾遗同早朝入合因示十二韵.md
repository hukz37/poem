# 行简初授拾遗同早朝入合因示十二韵

**作者**: 白居易

## 诗词内容

夜色尚苍苍，槐阴夹路长。

听钟出长乐，传鼓到新昌。

宿雨沙堤润，秋风桦烛香。

马骄欺地软，人健得天凉。

待漏排阊阖，停珂拥建章。

尔随黄合老，吾次紫微郎。

并入连称籍，齐趋对折方。

鬬班花接萼，绰立雁分行。

近职诚为美，微才岂合当。

纶言难下笔，谏纸易盈箱。

老去何侥幸，时来不料量。

唯求杀身地，相誓荅恩光。

