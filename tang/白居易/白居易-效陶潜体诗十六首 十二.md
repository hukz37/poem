# 效陶潜体诗十六首 十二

**作者**: 白居易

## 诗词内容

吾闻浔阳郡，昔有陶征君。

爱酒不爱名，忧醒不忧贫。

尝为彭泽令，在官才八旬。

愀然忽不乐，挂印着公门。

口吟归去来，头戴漉酒巾。

人吏留不得，直入故山云。

归来五柳下，还以酒养真。

人间荣与利，摆落如泥尘。

先生去已久，纸墨有遗文。

篇篇劝我饮，此外无所云。

我从老大来，窃慕其为人。

其他不可及，且效醉昏昏。

