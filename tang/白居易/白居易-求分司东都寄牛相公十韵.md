# 求分司东都寄牛相公十韵

**作者**: 白居易

## 诗词内容

忽忽心如梦，星星鬓似丝。

纵贫长有酒，虽老未抛诗。

俭薄身都惯，疏顽性颇宜。

饭麤飧亦饱，被暖起常迟。

万里归何得，三年伴是谁。

华亭鹤不去，天竺石相随。

王尹贳将马，田家卖与池。

开门闲坐日，遶水独行时。

懒慢交游许，衰羸相府知。

官寮幸无事，可惜不分司。

