# 咏家酝十韵

**作者**: 白居易

## 诗词内容

独醒从古笑灵均，长醉如今𢽾伯伦。

旧法依稀传自杜，新方要妙得于陈。

井泉王相资重九，麹糵精灵用上寅。

酿糯岂劳炊范黍，撇𥬠何假漉陶巾。

常嫌竹叶犹凡浊，始觉榴花不正真。

瓮揭开时香酷烈，缾封贮后味甘辛。

捧疑明水从空化，饮似阳和满腹春。

色洞玉壶无表里，光摇金盏有精神。

能销忙事成闲事，转得忧人作乐人。

应是世间贤圣物，与君还往拟终身。

