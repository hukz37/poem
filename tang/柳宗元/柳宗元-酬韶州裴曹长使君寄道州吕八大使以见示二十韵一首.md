# 酬韶州裴曹长使君寄道州吕八大使以见示二十韵一首

**作者**: 柳宗元

## 诗词内容

金马尝齐入，铜鱼亦共颁。

疑山看积翠，浈水想澄湾。

标榜同惊俗，清明两照奸。

乘轺参孔仅，按节服侯{犭册}。

贾傅辞宁切，虞童髪未{髟/般}。

秉心方的的，腾口任{口颜}{口颜}。

圣理高悬象，爰书降罚锾。

德风流海外，和气满人寰。

御魅恩犹贷，思贤泪自潸。

在亡均寂寞，零落间惸鳏。

夙志随忧尽，残肌触瘴{疒裙}。

月光摇浅濑，风韵碎枯菅。

海俗衣犹卉，山夷髻不鬟。

泥沙潜虺蜮，榛莽鬬豺獌。

循省诚知惧，安排只自{忄间}。

食贫甘莽卤，被褐谢斓斒。

远物裁青罽，时珍馔白鹇。

长捐楚客佩，未赐大夫环。

异政徒云仰，高踪不可攀。

空劳慰憔悴，妍唱剧妖{女间}。

