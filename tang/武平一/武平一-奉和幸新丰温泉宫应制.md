# 奉和幸新丰温泉宫应制

**作者**: 武平一

## 诗词内容

秦王登碣石，周后袭昆仑。

何必在遐远，方称万宇尊。

我皇顺时豫，星驾动轩辕。

雄戟交驰道，清笳度国门。

回舆长乐观，校猎上林园。

行漏移三象，连营总八屯。

旌摇鹦鹉谷，骑转凤皇原。

绝壁苍苔古，灵泉碧溜温。

参差开水殿，{穴/叫}窱敞岩轩。

丰邑模犹在，骊宫迹尚存。

烟松衔翠幄，雪径遶花源。

侍从推玄草，文章召虎贲。

深仁浃夷夏，洪造溢乾坤。

谬忝王枚列，多惭雨露恩。

