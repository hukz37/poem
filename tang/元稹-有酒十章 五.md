# 有酒十章 五

**作者**: 元稹

## 诗词内容

有酒有酒香满尊，君宁不饮开君颜。

岂不知君饮此心恨，君今独醒谁与言。

君宁不见飓风翻海火燎原，巨鳌唐突高焰延。

精卫衔芦塞海溢，枯鱼喷沫救池燔。

筋疲力竭波更大，鳍燋甲裂身已干。

有翼劝尔升九天，有鳞劝尔登龙门。

九天下视日月转，龙门上激雷雨奔。

螗螂虽怒谁尔惧，鹖旦虽啼谁尔怜。

抟空意远风来壮，我可奈何兮一杯又进消我烦。

