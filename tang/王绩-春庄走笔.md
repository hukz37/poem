# 春庄走笔

**作者**: 王绩

## 诗词内容

野客元图静，田家本恶諠。

枕山通箘阁，临磵创茅轩。

约略栽新柳，随宜作小园。

草依三径合，花接四邻繁。

野妇调中馈，山朋促上樽。

晓羹犹未糁，春酒不须温。

卖药开东铺，租田向北村。

梦中逢栎社，醉里觅桃源。

猪肝时入馔，犊鼻即裁裈。

自觉勋名薄，方知道义尊。

所嗟同志少，无处可忘言。

