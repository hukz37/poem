# 投孟郊

**作者**: 贾岛

## 诗词内容

月中有孤芳，天下聆薰风。

江南有高唱，海北初来通。

容飘清冷余，自蕴襟抱中。

止息乃流溢，推寻却冥蒙。

我知雪山子，谒彼偈句空。

必竟获所实，尔焉遂深衷。

录之孤灯前，犹恨百首终。

一吟动狂机，万疾辞顽躬。

生平面未交，永夕梦辄同。

叙诘谁君师，讵言无吾宗。

余求履其迹，君曰可但攻。

啜波肠易饱，揖险神难从。

前岁曾入洛，差池阻从龙。

萍家复从赵，云思长萦萦。

嵩海每可诣，长途追再穷。

愿倾肺肠事，尽入焦梧桐。

