# 奉送中丞姐夫俦自大理卿出镇江西叙事书怀因成十二韵

**作者**: 杜牧

## 诗词内容

惟帝忧南纪，搜贤与大藩。

梅仙调步骤，庾亮拂橐鞬。

一室何劳扫，三章自不冤。

精明如定国，孤峻似陈蕃。

灞岸秋犹嫩，蓝桥水始喧。

红旓罣石壁，黑矟断云根。

滕阁丹霄倚，章江碧玉奔。

一声仙妓唱，千里暮江痕。

私好初童稚，官荣见子孙。

流年休挂念，万事至无言。

玉辇君频过，冯唐将未论。

庸书酬万债，竹坞问樊村。

