# 从军中行路难二首 二

**作者**: 骆宾王

## 诗词内容

君不见玉关尘色暗边庭，铜鞮杂虏寇长城。

天子按剑征余勇，将军受脤事横行。

七德龙韬开玉帐，千里鼍鼓垒金钲。

阴山苦雾埋高垒，交河孤月照连营。

连营去去无穷极，拥斾遥遥过绝国。

阵云朝结晦天山，寒沙夕涨迷疏勒。

龙鳞水上开鱼贯，马首山前振雕翼。

长驱万里詟祈连，分麾三命武功宣。

百发乌号遥碎柳，七尺龙文迥照莲。

春来秋去移灰琯，兰闺柳市芳尘断。

雁门迢递尺书稀，鸳被相思双带缓。

行路难，行路难，誓令氛祲静皋兰。

但使封侯龙额贵，讵随中妇凤楼寒。

