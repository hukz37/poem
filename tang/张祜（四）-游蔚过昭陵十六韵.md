# 游蔚过昭陵十六韵

**作者**: 张祜（四）

## 诗词内容

天意亡隋日，人心启圣年。

顺时兴义卒，拨乱起戎旃。

群盗犹蜂蚁，妖星尚属联。

既教龙战野，须见血成川。

睿筭无遗策，神功亦有权。

王寻徒百万，光武只三千。

（原注：太宗尝以骑兵三千破伪夏十万于虎牢。

）海静鲸鲵死，云开日月悬。

讲兵将耀德，猎渭本搜贤。

向阙皆锵玉，临关罢控弦。

大𬬻销剑戟，鸿泽荡腥膻。

太祖恩尧禅，（原注：武德末，天下既平，高祖致政。

）神孙受禹传。

（原注：贞观既终，高宗嗣位。

）宫车悲未已，陵树蔼苍然。

岳立青冥外，虬蟠白水边。

乾坤资王气，岩壑拥晴烟。

虞爮曾南狩，轩辕亦上仙。

断髯无复见，空拜鼎湖前。

