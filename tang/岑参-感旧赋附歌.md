# 感旧赋附歌

**作者**: 岑参

## 诗词内容

东海之水化为田，北溟之鱼飞上天。

城有时而复，陵有时而迁，理固常矣，人亦其然。

观夫陌上豪贵，当年高位，歌钟拂天，鞍马照地，积黄金以自满，矜青云之坐致，高馆招其宾朋，重门叠其车骑。

及其高堂倾，曲池平，雀罗空悲其处所，门客肯念其生平？已矣夫！世路崎岖，孰为后图？岂无畴日之光荣，何今人之弃予。

彼乘轩而不恤尔后，曾不爱我之覉孤。

叹君门兮何深，顾盛时而向隅。

揽蕙草以惆怅，步衡门而踟蹰。

强学以待，知音不无。

思达人之惠顾，庶有望于亨衢。

（见《文苑英华》卷九一）。

