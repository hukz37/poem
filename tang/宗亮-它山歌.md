# 它山歌

**作者**: 宗亮

## 诗词内容

它山堰，堰在四明之鄞悬。

一条水出四明山，昼夜长流如白练。

连接大江通海水，咸潮直到深潭里。

淡水虽多无计停，半邑人民田种费。

大和中有王侯令，清优为官立民政。

昨因祈祷入山行，识得水源知利病。

櫂舟直到溪岩畔，极目江山波澜漫。

略呼父老问来由，便设机谋造其堰。

叠石横铺两山嘴，截断咸潮积溪水。

灌溉民田万顷余，此谓齐天功不毁。

民间日用自不知，年年丰稔因阿谁。

山边却立它神庙，不为长官兴一祠。

本是长官治此水，却将饮食祭闲鬼。

时人若解感此恩，年年祭拜王元暐。

