# 览古十四首 六

**作者**: 吴筠

## 诗词内容

尝稽真仙道，清寂祛众烦。

秦皇及汉武，焉得游其藩。

情扰万机屑，位骄四海尊。

既欲先宇宙，仍规后乾坤。

崇高与久远，物莫能两存。

矧乃恣所欲，荒淫伐灵根。

金膏恃延期，玉色复动魂。

征战穷外域，杀伤被中原。

天鉴谅难诬，神理不可谖。

安期返蓬莱，王母还昆仑。

异术终莫告，悲哉竟何言。

