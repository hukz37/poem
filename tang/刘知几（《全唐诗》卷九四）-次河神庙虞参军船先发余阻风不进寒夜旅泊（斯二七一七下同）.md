# 次河神庙虞参军船先发余阻风不进寒夜旅泊（斯二七一七下同）

**作者**: 刘知几（《全唐诗》卷九四）

## 诗词内容

朝谒冯夷词（祠），夕投投孟津渚。

风长川淼漫，河阔舟容与。

回首望归途，连山暧相拒。

落帆遵迥岸，辍榜依孤屿。

复值惊彼（波）息，戒徒候前侣。

川路虽未遥，心期顿为阻。

沉沉落日暮，切切凉飚举。

白露湿寒葭，苍烟晦平楚。

啼猿响岩谷，泪鹤闻河溆。

此时怀故人，依然怆行旅。

何当欣既觏，郁陶共君叙。

