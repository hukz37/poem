# 相和歌辞 苦战远征人

**作者**: 鲍溶

## 诗词内容

征人歌古曲，携手上河梁。

李陵死别处，杳杳玄冥乡。

忆昔从此路，连年征鬼方。

久行迷汉历，三洗毡衣裳。

百战身且在，微功信难忘。

远承云台议，非势孰敢当。

落日吊李广，白身过河阳。

闲弓失月影，劳剑无龙光。

去日始束发，今来发成霜。

虚名乃闲事，生见父母乡。

掩抑大风歌，裴回少年场。

诚哉古人言，鸟尽良弓藏。

