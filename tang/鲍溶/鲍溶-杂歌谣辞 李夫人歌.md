# 杂歌谣辞 李夫人歌

**作者**: 鲍溶

## 诗词内容

璿闺羽帐华烛陈，方士夜降夫人神。

葳蕤半露芙蓉色，窈窕将期环珮身。

丽如三五月，可望难亲近。

嚬黛含犀竟不言，春思秋怨谁能问。

欲求巧笑如生时，歌尘在空瑟衔丝。

神来未及梦相见，帝比初亡心更悲。

爱之欲其生又死，东流万代无回水。

宫漏丁丁夜向晨，烟销雾散愁方士。

