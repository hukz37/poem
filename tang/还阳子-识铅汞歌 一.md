# 识铅汞歌 一

**作者**: 还阳子

## 诗词内容

世事忙忙无了程，百年如梦瞥然荣。

不知道有云衢客，刚自争邀尘里名。

欲驻流年泛太清，须知灵药必长生。

纯烧天地阴阳髓，全炼乾坤日月精。

嫁娶阴阳成匹配，对持龙虎自相吞。

伏得离宫赤帝精，感他坎户白龙液。

黄芽祇此是根源，自外徒劳虚费力。

若不曾逢真至人，如何得到幽玄术？火候须教经九转，丹成直待周千日。

𬬻上烟生五彩光，鼎中药奋弘红色。

刀圭一粒冲天汉，逍遥顿蹑三清畔。

驾鹤乘龙役鬼神，反笑桑田数回换。

自此长居碧落宫，永共群仙醉金殿。

