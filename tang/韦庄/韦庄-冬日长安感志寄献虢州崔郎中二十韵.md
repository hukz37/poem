# 冬日长安感志寄献虢州崔郎中二十韵

**作者**: 韦庄

## 诗词内容

帝里无成久滞淹，别家三度见新蟾。

郄诜丹桂无人指，阮籍青襟有泪霑。

溪上却思云满屋，镜中惟怕雪生髯。

病如原宪谁能疗，蹇似刘桢岂用占。

雾雨十年同隐遁，风雷何日振沈潜。

吁嗟每被更声引，歌咏还因酒思添。

客舍正甘愁寂寂，郡楼遥想醉恹恹。

已闻铃阁悬新诏，即向纶闱副具瞻。

济物便同川上檝，慰心还似邑中黔。

观星始觉中郎贵，问俗方知太守廉。

宅后绿波栖画鹢，马前红袖簇丹襜。

闲招好客斟香蚁，闷对琼花咏散盐。

积冻慢封寒霤细，暮云高拔远峰尖。

讼堂无事冰生印，水榭高吟月透帘。

松下围棋期褚胤，笔头飞箭荐陶谦。

未知匣剑何时跃，但恐铅刀不再铦。

虽有远心长拥篲，耻将新剑学编苫。

才惊素节移铜律，又见玄冥变玉签。

百口似萍依广岸，一身如燕恋高檐。

如今正困风波力，更向人中问宋纤。

