# 奉和幸韦嗣立山庄侍宴应制

**作者**: 李峤

## 诗词内容

南洛师臣契，东岩王佐居。

幽情遗绂冕，宸眷属樵渔。

制下峒山跸，恩回灞水舆。

松门驻旌盖，薜幄引簪裾。

石磴平黄陆，烟楼半紫虚。

云霞仙路近，琴酒俗尘疏。

乔木千龄外，悬泉百丈余。

崖深经炼药，穴古旧藏书。

树宿抟风鸟，池潜纵壑鱼。

宁知天子贵，尚忆武侯庐。

