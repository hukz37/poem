# 寄题盩厔厅前双松

**作者**: 白居易

## 诗词内容

忆昨为吏日，折腰多苦辛。

归来不自适，无计慰心神。

手栽两树松，聊以当嘉宾。

乘春日一溉，生意渐欣欣。

清韵度秋在，绿茸随日新。

始怜涧底色，不忆城中春。

有时昼掩关，双影对一身。

尽日不寂莫，意中如三人。

忽奉宣室诏，征为文苑臣。

闲来一惆怅，恰似别交亲。

早知烟翠前，攀玩不逡巡。

悔从白云里，移尔落嚣尘。

