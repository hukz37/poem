# 太湖诗 太湖石

**作者**: 皮日休

## 诗词内容

兹山有石岸，抵浪如受屠。

雪阵千万战，藓岩高下刳。

乃是天诡怪，信非人功夫。

白丁一云取，难甚网珊瑚。

厥状复若何，鬼工不可图。

或拳若虺蜴，或蹲如虎䝙。

连络若钩鏁，重叠如萼跗。

或若巨人骼，或如太帝符。

胮肛筼筜笋，格磔琅玕株。

断处露海眼，移来和沙须。

求之烦耄倪，载之劳舳舻。

通侯一以眄，贵却骊龙珠。

厚赐以𫎩賮，远去穷京都。

五侯土山下，要尔添嵒龉。

赏玩若称意，爵禄行斯须。

苟有王佐士，崛起于太湖。

试问欲西笑，得如兹石无。

