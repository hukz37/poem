# 太湖诗 初入太湖

**作者**: 皮日休

## 诗词内容

闻有太湖名，十年未曾识。

今朝得游泛，大笑称平昔。

一舍行胥塘，尽日到震泽。

三万六千顷，千顷颇黎色。

连空澹无颣，照野平绝隟。

好放青翰舟，堪弄白玉笛。

疏岑七十二，{山/双}{山/双}露矛戟。

悠然啸傲去，天上摇画艗。

西风乍猎猎，惊波罨涵碧。

倏忽雷阵吼，须臾玉崖坼。

树动为蜃尾，山浮似鳌脊。

落照射鸿溶，清辉荡抛{扌雹}。

云轻似可染，霞烂如堪摘。

渐暝无处泊，挽帆从所适。

枕下闻澎湃，肌上生瘆{疒束}。

讨异足邅回，寻幽多阻隔。

愿风与良便，吹入神仙宅。

甘将一蕴书，永事嵩山伯。

