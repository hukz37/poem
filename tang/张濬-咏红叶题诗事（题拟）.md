# 咏红叶题诗事（题拟）

**作者**: 张濬

## 诗词内容

长安百万户，御水日东注。

水上有红叶，子独得佳句。

子复题脱叶，流入宫中去。

深宫千万人，叶归韩氏处。

出宫三千人，韩氏籍中数。

回首谢君恩，泪洒胭脂雨。

寓居贵人家，方与子相遇。

通媒六礼具，百岁为夫妇。

儿女满眼前，青紫盈门户。

兹事自古无，可以传千古。

（见宋刘斧《青琐高议前集》卷五录张实《流红记》引）（按：红叶题诗故事，唐时已有三说，《流红记》述韩氏、于祐事为第四说，宋人或斥为衍唐人故事之小说。

张濬此诗，是否出于伪托，尚待考证。

）。

