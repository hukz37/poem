# 霅溪夜宴诗 十

**作者**: 水神

## 诗词内容

行殿秋未晚，水宫风初凉。

谁言此中夜，得接朝宗行。

灵鼍振冬冬，神龙耀煌煌。

红楼压波起，翠幄连云张。

玉箫冷吟秋，瑶瑟清含商。

贤臻江湖叟，贵列川渎王。

谅予衰俗人，无能振颓纲。

分辞皆乱世，乐寐蛟螭乡。

栖迟幽岛间，几见波成桑。

尔来尽流俗，难与倾壶觞。

今日登华筵，稍觉神扬扬。

方欢沧浪侣，遽恐白日光。

海人瑞锦前，岂敢言文章。

聊歌灵境会，此会诚难忘。

