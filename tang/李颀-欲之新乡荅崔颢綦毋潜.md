# 欲之新乡荅崔颢綦毋潜

**作者**: 李颀

## 诗词内容

数年作吏家屡空，谁道黑头成老翁。

男儿在世无产业，行子出门如转蓬。

吾属交欢此何夕，南家𢭏衣动归客。

铜𬬻将炙相欢饮，星宿纵横露华白。

寒风卷叶度滹沱，飞雪布地悲峨峨。

孤城日落见栖鸟，马上时闻渔者歌。

明朝东路把君手，腊日辞君期岁首。

自知寂寞无去思，敢望县人致牛酒。

