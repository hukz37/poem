# 草堂吟

**作者**: 薛令之

## 诗词内容

草堂栖在灵山谷，勤读诗书向灯烛。

柴门半掩寂无人，惟有白云相伴宿。

春日溪头垂钓归，花笑莺啼芳草绿。

猿鹤寥寥愁转深，携琴独理仙家曲。

曲中哀怨谁知妙，子期能识宫商调。

鱼未成龙剑未飞，家贫耽学人争笑。

君不见苏秦与韩信，独步谁知是英俊。

一朝得遇圣明君，腰间各佩黄金印。

男儿立志需稽古，莫厌灯前读书苦。

自古公侯未遇时，萧条长闭山中户。

（见《高岑三廉薛氏宗谱》，转录自《唐代文学论丛》第九期刊施景西《薛令之的〈灵岩寺〉诗及其写作时代》）-816-（按：《全唐诗》卷二一五仅收此诗之首四句，题作《灵岩寺》。

据施景西考，《灵岩寺》诗题为咸通元年后的辑录者所加。

）。

