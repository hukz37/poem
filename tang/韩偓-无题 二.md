# 无题 二

**作者**: 韩偓

## 诗词内容

碧瓦偏光日，红帘不受尘。

柳昏连绿野，花烂烁清晨。

书密偷看数，情通破体新。

明言终未实，暗祝始应真。

枉道嫌偷药，推诚鄙效颦。

合成云五色，宜作日中轮。

照兽金涂爪，钗鱼玉镂鳞。

渺弥三岛浪，平远一楼春。

堕髻还名寿，修蛾本姓秦。

櫂寻闻犬洞，槎入饮牛津。

麟脯随重酿，霜华间八珍。

锦囊霞彩烂，罗袜砑光匀。

羞涩佯牵伴，娇饶欲泥人。

偷儿难捉搦，慎莫共比邻。

