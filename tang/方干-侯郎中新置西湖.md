# 侯郎中新置西湖

**作者**: 方干

## 诗词内容

远近利民因智力，周回润物像心源。

菰蒲纵感生成惠，鳣鲔那占广大恩。

潋滟清辉吞半郭，萦纡别派入遥村。

砂泉遶石通山脉，岸木黏萍是浪痕。

已见澄来连镜底，兼知极处浸云根。

波涛不起时方泰，舟檝徐行日易昏。

烟雾未应藏岛屿，凫鹥亦解避旌旛。

虽云桃叶歌还醉，却被荷花笑不言。

孤鹤必应思凤诏，凡鱼岂合在龙门。

能将盛事添元化，一夕机谟万古存。

