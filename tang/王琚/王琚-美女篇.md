# 美女篇

**作者**: 王琚

## 诗词内容

东邻美女实名倡，绝代容华无比方。

浓纤得中非短长，红素天生谁饰妆。

桂楼椒阁木兰堂，绣户雕轩文杏梁。

屈曲屏风绕象床，萎蕤翠帐缀香囊。

玉台龙镜洞彻光，金炉沈烟酷烈芳。

遥闻行佩音锵锵，含娇欲笑出洞房。

二八三五闺心切，褰帘卷幔迎春节。

清歌始发词怨咽，鸣琴一弄心断绝。

借问哀怨何所为，盛年情多心自悲。

须臾破颜倏敛态，一悲一喜倂相宜。

何能见此不注心，惜无媒氏为传音。

可怜盈盈直千金，谁家君子为藁砧。

