# 载初元年沙州歌谣（幷序○题拟。以下歌）

**作者**: 佚名

## 诗词内容

于昭武王，承天剪商。

谁其下武？圣母神皇。

穆斯九族，绥彼四方。

遵以礼仪，调以阴阳，三农五谷，万[庾]（庚）千箱。

载兴文教，载构明堂。

八窗四闼，上圆下方。

多士济济，流水洋洋。

明堂文兴，百工时揆。

庶人子来，●鼓不胜。

肃肃在上，无幽不察，无远不相。

千龄所钟，万国攸向。

俗被仁礼，家怀孝让。

帝德广运，圣寿遐延。

明明在下，于昭于天。

本枝百代，福祚万年。

惟彼洛邑，圣母营之；惟彼河水，神皇清之；穆穆帝子，圣母生之；浩浩海渎，神皇平之。

福兮祐兮，在圣母兮；盛兮昌兮，在神皇兮。

圣母皇皇，抚临四方。

东西南北，无思不服。

秃发狂瞽，侵我西土。

皇赫斯怒，爰整其旅。

荒徼之外，各安其所。

穆穆圣君，受天之祐。

圣皇为谁？神皇圣母。

于万斯（伯二六九五卷作“斯万”）年，受天之祐。

永淳之季，皇升玉京。

如丧其考，人不聊生。

裴、徐作衅，淮海波惊。

皇皇圣母，定[纵]（从）服横。

绥以大德，威以[佳]（往）兵。

神谋独运，天鉴孔明。

危邦载静，乱俗还平。

河图洛书，龟背龙胁。

圣母临人，永昌帝业。

既营大室，爰构明堂，如天之堰，如地之方。

句含五色，吐纳三光，傍洞八牖，中制九房。

百神荐趾，膺干之统，得坤之经。

子来之作，不日而成。

不得有得，[□□]非名。

如天之寿，于万斯龄。

黄-1679-山海水，蒲海沙场。

地邻蕃服，家接浑乡。

昔年寇盗，禾麦调伤。

四人[扰扰]（优优），百姓遑遑。

圣人哀念，赐以惟良。

既抚既育，或引或将。

昔靡单袴，今日重裳。

春兰秋菊，无绝斯芳。

（见罗振玉《鸣沙石室佚书》影印敦煌写卷《沙州[都督府]图经》，即伯二○○五卷。

校以伯二六九五卷，此卷末署“《沙州都督府图经》卷第三”。

）（按：原诗题作《歌谣》，在《图经》中自成一目。

末云：“右唐载初元年四月，风俗使于百姓问采得前件歌谣，具状上讫。

”今据以拟题。

）。

