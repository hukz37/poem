# 还至张掖古城闻东军告捷赠韦五虚己

**作者**: 陈子昂

## 诗词内容

孟秋首归路，仲月旅边亭。

闻道兰山战，相邀在井陉。

屡鬬关月满，三捷虏云平。

汉军追北地，胡骑走南庭。

君为幕中士，畴昔好言兵。

白虎锋应出，青龙阵几成。

披图见丞相，按节入咸京。

宁知玉门道，翻作陇西行。

北海朱旄落，东归白露生。

纵横未得意，寂寞寡相迎。

负剑空叹息，苍茫登古城。

