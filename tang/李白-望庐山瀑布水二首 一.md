# 望庐山瀑布水二首 一

**作者**: 李白

## 诗词内容

西登香炉峰，南见瀑布水。

挂流三百丈，喷壑数十里。

歘如飞电来，隐若白虹起。

初惊河汉落，半洒云天里。

仰观势转雄，壮哉造化功。

海风吹不断，江月照还空。

空中乱潨射，左右洗青壁。

飞珠散轻霞，流沫沸穹石。

而我乐名山，对之心益闲。

无论漱琼液，还得洗尘颜。

且谐宿所好，永愿辞人间。

