# 奉和李相公早朝于中书候传点偶书所怀奉呈门下相公中书相公

**作者**: 权德舆

## 诗词内容

五更钟漏歇，千门扃钥开。

紫宸残月下，黄道晓光来。

辨色趋中禁，分班列上台。

祥烟初缭绕，威凤正裴回。

斧藻归全德，轮辕适众材。

化成风偃草，道合鼎调梅。

渥命随三接，皇恩畅九垓。

嘉言造膝去，喜气沃心回。

东阁延多士，南山赋有台。

阳春那敢和，空此咏康哉。

