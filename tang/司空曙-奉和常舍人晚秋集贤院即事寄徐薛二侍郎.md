# 奉和常舍人晚秋集贤院即事寄徐薛二侍郎

**作者**: 司空曙

## 诗词内容

蔼蔼凤凰宫，兰台玉署通。

夜霜凝树羽，朝日照相风。

官附三台贵，儒开百氏宗。

司言陈禹命，侍讲发尧聪。

香卷青编内，铅分绿字中。

缀签从太史，锵佩揖群公。

池接天泉碧，林交御果红。

寒龟登故叶，秋蝶恋疏藂。

颜谢征文并，锺裴直事同。

离群惊海鹤，属思怨江枫。

地远姑苏外，山长越绝东。

惭当哲匠后，下曲本难工。

