# 奉和御制春台望

**作者**: 贺知章

## 诗词内容

青阳布王道，玄览陶真性。

欣若天下春，高逾域中圣。

神皋类观赏，帝里如悬镜。

缭绕八川浮，岧峣双阙映。

晓色遍昭阳，晴云卷建章。

华滋的皪丹青树，颢气氤氲金玉堂。

尚有灵蛇下鄜畤，还征瑞宝入陈仓。

自昔秦奢汉穷武，后庭万余宫百数。

旗回五丈殿千门，连绵南隥出西垣。

广画螓蛾夸窈窕，罗生玳瑁象昆仑。

廼眷天晴兴隐恤，古来土木良非一。

荆临章观赵丛台，何如尧阶将禹室。

层栏{穴/叫}窱下龙舆，清管逶迤半绮疏。

一听南风引鸾舞，长谣北极仰鹑居。

