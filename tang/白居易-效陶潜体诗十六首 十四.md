# 效陶潜体诗十六首 十四

**作者**: 白居易

## 诗词内容

有一燕赵士，言貌甚奇瓌。

日日酒家去，脱衣典数杯。

问君何落拓，云仆生草莱。

地寒命且薄，徒抱王佐才。

岂无济时策，君门乏良媒。

三献寝不报，迟迟空手回。

亦有同门生，先升青云梯。

贵贱交道绝，朱门叩不开。

及归种禾黍，三岁旱为灾。

入山烧黄白，一旦化为灰。

蹉跎五十余，生世苦不谐。

处处去不得，却归酒中来。

