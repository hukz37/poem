# 空灵山应田叟

**作者**: 常建

## 诗词内容

湖南无村落，山舍多黄茆。

淳朴如太古，其人居鸟巢。

牧童唱巴歌，野老亦献嘲。

泊舟问溪口，言语皆哑咬。

土俗不尚农，岂暇论肥硗。

莫傜射禽兽，浮客烹鱼鲛。

余亦罘罝人，获麋今尚苞。

敬君中国来，愿以充其庖。

日入闻虎鬬，空山满咆哮。

怀人虽共安，异域终难交。

白水可洗心，采薇可为肴。

曳策背落日，江风鸣梢梢。

