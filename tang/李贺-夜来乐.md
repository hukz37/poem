# 夜来乐

**作者**: 李贺

## 诗词内容

红罗复帐金流苏，华灯九枝悬鲤鱼。

丽人暎月开铜铺，春水滴酒猩猩沽。

重一箧，香十株，赤金瓜子兼杂麸。

五丝封青凫，阿侯此笑千万余。

南轩汉转帘影疏，桐林哑哑挟子乌。

剑崖鞭节青石珠，白䯄吹湍凝霜须。

漏长送珮承明庐，倡楼嵯峨明月孤。

新客下马故客去，绿蝉秀黛重拂梳。

