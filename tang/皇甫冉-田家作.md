# 田家作

**作者**: 皇甫冉

## 诗词内容

卧见高原烧，闲寻空谷泉。

土膏消腊后，麦陇发春前。

药验桐君录，心齐庄子篇。

荒村三数处，衰柳百余年。

好就山僧去，时过野舍眠。

汲流宁厌远，卜地本求偏。

向子谙樵路，陶家置黍田。

雪峰明晚景，风雁急寒天。

且复冠名鹖，宁知冕戴蝉。

问津夫子倦，荷𦰏丈人贤。

顾物皆从尔，求心正傥然。

稽康懒慢性，祗自恋风烟。

