# 大乘赞十首 二

**作者**: 宝志

## 诗词内容

妄身临镜照影，影与妄身不殊。

但欲去影留身，不知身本同虚。

身本与影不异，不得一有一无。

若欲存一舍一，永与真理相踈。

更若爱圣憎凡，生死海里沉浮。

烦恼因心有故，无心烦恼何居？不劳分别取相，自然得道须臾。

梦时梦中造作，觉时觉境都无。

翻思觉时与梦，颠倒二见不殊。

改迷取觉求利，何异贩卖商徒？动静两亡常寂，自然契合真如。

若言众生异佛，迢迢与佛常踈。

佛与众生不二，自然究竟无余。

