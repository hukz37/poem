# 大乘赞十首 六

**作者**: 宝志

## 诗词内容

内见外见緫恶，佛道魔道俱错。

被此二大波旬，便即厌苦求乐。

生死悟本体空，佛魔何处安著？只由妄情分别，前身后身孤薄。

轮回六道不停，结业不能除却。

所以流浪生死，皆由横生经略。

身本虚无不实，返本是谁斟酌？有无我自能为，不劳妄心卜度。

众生身同太虚，烦恼何处安著？但无一切希求，烦恼自然消落。

