# 大乘赞十首 一

**作者**: 宝志

## 诗词内容

大道常在目前，虽在目前难睹。

若欲悟道真体，莫除色声言语。

言语即是大道，不假断除烦恼。

烦恼本来空寂，妄情递相缠绕。

一切如影如响，不知何恶何好。

有心取相为宝，定知见性不了。

若欲作业-1730-求佛，业是生死大兆。

生死业常随身，黑暗狱中未晓。

悟理本来无异，觉后谁晚谁早。

法界量同太虚，众生智心自小。

但能不起吾我，涅槃法食常饱。

