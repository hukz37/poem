# 十四科头 断除不二

**作者**: 宝志

## 诗词内容

丈夫运用堂堂，逍遥自在无妨。

一切不能为害，坚固犹若金刚。

不着二边中道，翛然非断非常。

五欲贪嗔是佛，地狱不异天堂。

愚人妄生分别，流浪生死猖狂。

智者达色无碍，声闻无不恛惶。

法性本无瑕翳，众生妄执青黄。

如来引接迷愚，或说地狱天堂。

弥勒身中自有，何须别处思量。

弃却真如佛像，此人即是颠狂。

声闻心中不了，唯只趁逐言章。

言章本非真道，转加鬭争刚强。

心里蚖蛇蝮蝎，螫着便即遭伤。

不解文中取义，何时得会真常？死入无间地狱，神识枉受灾殃。

