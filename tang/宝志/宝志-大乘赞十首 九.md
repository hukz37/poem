# 大乘赞十首 九

**作者**: 宝志

## 诗词内容

声闻心心断惑，能断之心是贼。

贼贼递相除遣，何时了本语默。

口内诵经千卷，体上问经不识。

不解佛法圆通，徒劳寻行数黑。

头陁阿练苦行，希望后身功德。

希望即是隔圣，大道何由可得？譬如梦里度河，船师度过河北。

忽觉床上安眠，失却度船轨则。

船师及彼度人，两个本不相识。

众生迷倒羇绊，往来三界疲极。

觉悟生死如梦，一切求心自息。

-1732-。

