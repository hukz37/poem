# 桃源篇

**作者**: 权德舆

## 诗词内容

小年尝读桃源记，忽睹良工施绘事。

岩迳初欣缭绕通，溪风转觉芬芳异。

一路鲜云杂彩霞，渔舟远远逐桃花。

渐入空蒙迷岛道，宁知掩映有人家。

庞眉秀骨争迎客，凿井耕田人世隔。

不知汉代有衣冠，犹说秦家变阡陌。

石髓云英甘且香，仙翁留饭出青囊。

相逢自是松乔侣，良会应殊刘阮郎。

内子闲吟倚瑶瑟，玩此沈沈销永日。

忽闻丽曲金玉声，便使老夫思阁笔。

