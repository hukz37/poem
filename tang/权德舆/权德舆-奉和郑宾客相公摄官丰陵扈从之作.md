# 奉和郑宾客相公摄官丰陵扈从之作

**作者**: 权德舆

## 诗词内容

五辂导灵辒，千夫象缭垣。

行宫移晓漏，彩杖下秋原。

莫究希夷理，空怀涣汗恩。

颐神方蹈道，传圣乃尊尊。

共祝如山寿，俄惊凭几言。

遐荒七月会，肸蚃百灵奔。

豹尾从风直，鸾旗映日翻。

涂刍联法从，营骑肃旌门。

杳霭虞泉夕，凄清楚挽喧。

不堪程尽处，呜咽望文园。

