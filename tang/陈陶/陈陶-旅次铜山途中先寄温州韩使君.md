# 旅次铜山途中先寄温州韩使君

**作者**: 陈陶

## 诗词内容

乱山沧海曲，中有横阳道。

束马过铜梁，苕华坐堪老。

鸠鸣高崖裂，熊鬬深树倒。

绝壑无坤维，重林失苍昊。

跻攀寡俦侣，扶接念舆皂。

俛仰栗嵌空，无因掇灵草。

梯穷闻戍鼓，魂续赖丘祷。

敞豁天地归，萦纡村落好。

悠悠思蒋径，扰扰愧商皓。

驰想永嘉侯，应伤此怀抱。

