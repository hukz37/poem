# 大卤平后移家到永乐县居书怀十韵寄刘韦二前辈二公尝于此县寄居

**作者**: 李商隐

## 诗词内容

驱马遶河干，家山照露寒。

依然五柳在，况值百花残。

昔去惊投笔，今来分挂冠。

不忧悬磬乏，乍喜覆盂安。

甑破宁回顾，舟沈岂暇看。

脱身离虎口，移疾就猪肝。

鬓入新年白，颜无旧日丹。

自悲秋获少，谁惧夏畦难。

逸志忘鸿鹄，清香披蕙兰。

还持一杯酒，坐想二公懽。

