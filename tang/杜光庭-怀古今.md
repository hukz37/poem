# 怀古今

**作者**: 杜光庭

## 诗词内容

古，今。

感事，伤心。

惊得丧，叹浮沈。

风驱寒署，川注光阴。

始衒朱颜丽，俄悲白发侵。

嗟四豪之不返，痛七贵以难寻。

夸父兴怀于落照，田文起怨于鸣琴。

雁足凄凉兮传恨绪，凤台寂寞兮有遗音。

朔漠幽囚兮天长地久，潇湘隔别兮水阔烟深。

谁能绝圣韬贤餐芝饵术，谁能含光遁世炼石烧金。

君不见屈大夫纫兰而发谏，君不见贾太傅忌𫛳而愁吟。

君不见四皓避秦峨峨恋商岭，君不见二疏辞汉飘飘归故林。

胡为乎冒进贪名践危途与倾辙，胡为乎怙权恃宠顾华饰与雕簪。

吾所以思抗迹忘机用虚无为师范，吾所以思去奢灭欲保道德为规箴。

不能劳神效苏子张生兮于时而纵辩，不能劳神效杨朱墨翟兮挥涕以沾襟。

