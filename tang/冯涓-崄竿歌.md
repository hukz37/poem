# 崄竿歌

**作者**: 冯涓

## 诗词内容

山崄惊摧车，水崄怕覆舟。

奈何平地不肯立，沿上百尺高竿头。

我不知尔是人耶猿耶复猱耶，教我见尔为尔长叹嗟。

我闻孝子不许国，我闻忠臣不忧家。

尔即轻命重黄金，忠孝全亏徒尔夸。

常将崄艺悦君目，终日贪心媚君禄。

百尺高竿百度沿，一足参差一家哭。

崄竿儿，听我语，更有崄竿崄于汝。

解从上处失君恩，落向天涯海边去。

崄竿儿，尔须知，崄处欲往宜尔思。

上得欲下下不得，我谓此辈崄于崄竿儿。

