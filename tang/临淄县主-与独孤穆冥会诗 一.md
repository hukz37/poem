# 与独孤穆冥会诗 一

**作者**: 临淄县主

## 诗词内容

江都昔丧乱，阙下多构兵。

豺虎恣吞噬，干戈日纵横。

逆徒自外至，半夜开重城。

膏血浸宫殿，刀枪倚檐楹。

今知从逆者，廼是公与卿。

白刃污黄屋，邦家遂因倾。

疾风知劲草，世乱识忠臣。

哀哀独孤公，临死乃结缨。

天地既板荡，云雷时未亨。

今者二百载，幽怀犹未平。

山河风月古，陵寝露烟青。

君子秉祖德，方垂忠烈名。

华轩一惠顾，土室以为荣。

丈夫立志操，存没感其情。

求义若可托，谁能抱幽贞。

