# 遣闷

**作者**: 杜甫

## 诗词内容

地阔平沙岸，舟虚小洞房。

使尘来驿道，城日避乌樯。

暑雨留蒸湿，江风借夕凉。

行云星隐见，叠浪月光芒。

萤鉴缘帷彻，蛛丝罥鬓长。

哀筝犹凭几，鸣笛竟霑裳。

倚著如秦赘，过逢类楚狂。

气冲看剑匣，颖脱抚锥囊。

妖孽关东臭，兵戈陇右创。

时清疑武略，世乱跼文场。

余力浮于海，端忧问彼苍。

百年从万事，故国耿难忘。

