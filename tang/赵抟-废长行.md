# 废长行

**作者**: 赵抟

## 诗词内容

紫牙镂合方如斗，二十四星衔月口。

贵人迷此华筵中，运木手交如阵鬬。

不算劳神运枯木，且废为官恤惸独。

门前有吏吓孤穷，欲诉门深抱冤哭。

耳厌人催坐衙早，才闻此戏身先到。

理人似爱长行心，天下安平多草草。

何当化局为明镜，挂在高堂辨邪正。

何当化子作笔锋，常在手中行法令。

莫令终日迷如此，不治生民负天子。

