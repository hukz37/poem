# 寓言

**作者**: 张祜（三）

## 诗词内容

江海一遗叟，块然穷巷居。

门前是川陆，反背卧枕袪。

兴来座援琴，忽忽味《关雎》。

但愿致樽酒，岂忧无斗储。

野牧亦乘马，家池还钓鱼。

偶思荣启期，益喜鬓白初。

日夕粗充饥，呼儿掇园蔬。

行登逸民舟，坐愧长者车。

倏值体中佳，未尝废三余。

理生且自昧，安忍限众徂。

屏迹岂无素，立诚非甚踈。

杜门草《太玄》，落草赋《子虚》。

大贾倾十万，一名终不书。

小人茍片善，言下辄纪渠。

不然少年长，百万看一樗。

过此任老圃，笑歌立倚锄。

道门演空言，未必死录除。

