# 投陈许崔尚书二十韵

**作者**: 张祜（三）

## 诗词内容

重镇压华戎，恩威达圣聪。

泰山高不让，沧海阔难穷。

接物懽盈貌，安民术在衷。

旱天云出水，霜野鹗抟风。

东土承殊渥，南方著显功。

瑞呈须是鳯，畋获必非熊。

令下齐军仵，诗传入帝宫。

春行膏雨降，夜仰德星藂。

翰苑推词敏，台庭揖道崇。

才周儒学外，礼厚笑谭中。

吏理今廉度，文章昔马融。

行慿孤竹立，诺为一言终。

揭槛楼台耸，加笾海陆丰。

俯移青玉案，高挂绿沉弓。

大幕宾名瑀，长裾客姓冯。

耻为狂狷者，强厕滑稽雄。

马足虚行地，鞭头漫画空。

无能甘画虎，失趣奈雕虫。

死叹身何处，生嗟命不通。

聊当问詹尹，犹许诉明公。

