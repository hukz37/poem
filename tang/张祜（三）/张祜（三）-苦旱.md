# 苦旱

**作者**: 张祜（三）

## 诗词内容

河上劳兵地，江南酷旱天。

那知讨邢日，不是克殷年。

忽忽嗟时难，矜矜畏序愆。

云徒蔽日月，雨合降山川。

造化炉思火，阴阳炭鼓烟。

披怀遭赤昼，濯足想清涟。

狱俟于公决，心期戴令虔。

敢忘霑霈泽，俣幸及私田。

请祷诚明矣，焚巫策昧然。

灵山罢齐景，美玉罄周宣。

石燕曾谁舞，泥龙愈自坚。

鱼穷悲涸辙，井漆奈枯泉。

五亩忧还轸，三时望益悬。

𫏐欣垂滴沥，终讶阻缠绵。

贬损心应恳，踈通税必蠲。

乘轩尝拯物，饮马昔投钱。

火宅逢僧话，炎荒想客迁。

泥蟠尺蠖久，草长蒺藜先。

病体长兼虑，穷愁益自煎。

犹希畏途上，一咏凯歌旋。

