# 题海陵监李端公后亭十韵

**作者**: 张祜（三）

## 诗词内容

古城连废地，规划自初心。

眺出红亭址，裁成绿树林。

竹欹丛岸势，池满到檐阴。

暗草通溪远，闲花落院深。

上帘新燕入，抛叶小鱼沉。

晚影移樽惜，残芳秉烛寻。

风兰曳衣绣，露柳柫头簪。

属咏聊题极，垂竿旋屈针。

短桥多凭看，高堞几登临。

漫厕宾阶末，无因和至音。

