# 陪楚州韦舍人北阊门游宴

**作者**: 张祜（三）

## 诗词内容

柘岸齐空远，通波跨槛牢。

四方人意便，两路马行高。

雾柳蒙疏叶，风帆挂并艘。

碧云秋水静，红日暮霞韬。

茍藉公心度，稀逢敏手操。

旧恩重雨露，新命压波涛。

挹海惊涯涘，冲霄讶羽毛。

丝纶初变体，锦袖旋挥毫。

美景尤难卜，良辰不易遭。

名华应独步，语韵洽朋曹。

异日知司衮，闲时解梦刀。

卿材尊宦达，侯业重人豪。

拽盏怜稀饮，扶鞍哂遽逃。

香凫深促坐，画鹢远回篙。

赌气连呼采，縻心乍漱醪。

俣妨孤愤激，肯忘一言褒。

北阙承优话，南方续广骚。

不尝书咄咄，谁话酒陶陶。

末路犹提笔，雄藩伫拥旄。

只愁迂蹇步，归去又蓬蒿。

