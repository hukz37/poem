# 夏日苦热同长孙主簿过仁寿寺纳凉

**作者**: 杨巨源

## 诗词内容

火入天地罏，南方正何剧。

四郊长云红，六合太阳赤。

爀爀沸泉壑，焰焰燋砂石。

思减祝融权，期匡诸子宅。

因投竹林寺，一问青莲客。

心空得清凉，理证等喧寂。

开襟天籁回，步履雨花积。

微风动珠帘，惠气入瑶席。

境闲性方谧，尘远趣皆适。

淹驾殊未还，朱栏敞虚碧。

