# 嵩南山九里旧鹊村作

**作者**: 宋之问

## 诗词内容

弊庐接箕颍，北望嵩山隅。

兹岭雄且秀，彩翠横天衢。

家世事灵岳，嵒栖安敢渝。

从俗因迹化，归静知心愚。

上违先人训，下怜菲薄躯。

自问何功业，谬与贤俊俱。

执羁翊龙羽，秉笔游鸿都。

尸禄负诸己，日使田园芜。

常恐白云意，溘尽黄埃涂。

妙年负恩德，欲去何踟蹰？明主本尚道，黄屋均蓬壶。

饮惠可冥分，归事烧金𬬻。

（此诗见《永乐大典》卷三五八○“九真”“村”字“旧鹊村”条。

〖五函五十册〗）。

