# 感春四首 四

**作者**: 韩愈

## 诗词内容

我恨不如江头人，长网横江遮紫鳞。

独宿荒陂射凫雁，卖纳租赋官不嗔。

归来欢笑对妻子，衣食自给宁羞贫。

今者无端读书史，智慧祗足劳精神。

画蛇著足无处用，两鬓霜白趋埃尘。

干愁漫解坐自累，与众异趣谁相亲。

数杯浇肠虽暂醉，皎皎万虑醒还新。

百年未满不得死，且可勤买抛青春。

