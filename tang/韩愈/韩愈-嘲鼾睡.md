# 嘲鼾睡

**作者**: 韩愈

## 诗词内容

澹师昼睡时，声气一何猥。

顽飙吹肥脂，坑谷相嵬磊。

雄哮乍咽绝，每发壮益倍。

有如阿鼻尸，长唤忍众罪。

马牛惊不食，百鬼聚相待。

木枕十字裂，镜面生痱癗。

铁佛闻皱眉，石人战摇腿。

孰云天地仁，吾欲责真宰。

幽寻虱搜耳，猛作涛翻海。

太阳不忍明，飞御皆惰怠。

乍如彭与黥，呼冤受葅醢。

又如圈中虎，号疮兼吼馁。

虽令伶伦吹，苦韵难可改。

虽令巫咸招，魂爽难复在。

何山有灵药，疗此愿与采。

