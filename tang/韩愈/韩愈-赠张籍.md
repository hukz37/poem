# 赠张籍

**作者**: 韩愈

## 诗词内容

吾老著读书，余事不挂眼。

有儿虽甚怜，教示不免简。

君来好呼出，踉蹡越门限。

惧其无所知，见则先愧赧。

昨因有缘事，上马插手版。

留君住厅食，使立侍盘{角戋}。

薄暮归见君，迎我笑而莞。

指渠相贺言，此是黄金产。

吾爱其风骨，粹美无可拣。

试将诗义授，如以肉贯丳。

开祛露毫末，自得高蹇𡶴。

我身蹈丘轲，爵位不早绾。

固宜长有人，文章绍编刬。

感荷君子德，恍若乘朽栈。

召令吐所记，解摘了瑟僴。

顾视窗壁间，亲戚竞觇{峦山=目}。

喜气排寒冬，逼耳鸣𪾢睆。

如今更谁恨，便可耕灞浐。

