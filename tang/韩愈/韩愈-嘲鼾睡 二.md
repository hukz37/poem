# 嘲鼾睡 二

**作者**: 韩愈

## 诗词内容

澹公坐卧时，长睡无不稳。

吾尝闻其声，深虑五藏损。

黄河弄𣸣薄，梗涩连拙鮌。

南帝初旧槌，凿窍泄混沌。

迥然忽长引，万丈不可忖。

谓言绝于斯，继出方衮衮。

幽幽寸喉中，草木森苯{艹/尊}。

盗贼虽狡狯，亡魂敢窥阃。

鸿蒙总合杂，诡谲骋戾很。

乍如鬬呶呶，忽若怨恳恳。

赋形苦不同，无路寻根本。

何能堙其源，惟有土一畚。

