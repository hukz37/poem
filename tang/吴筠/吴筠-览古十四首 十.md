# 览古十四首 十

**作者**: 吴筠

## 诗词内容

绛侯成大绩，赏厚位仍尊。

一朝对狱吏，荣辱安可论。

苏生佩六印，奕奕为殃源。

主父食五鼎，昭昭成祸根。

李斯佐二辟，巨衅锺其门。

霍孟翼三后，伊戚及后昆。

天人忌盈满，兹理固永存。

方知得意者，何必乘朱轮。

灭景栖远壑，弦歌对清樽。

二疏返海滨，蒋诩归林园。

萧洒去物累，此谋诚足敦。

