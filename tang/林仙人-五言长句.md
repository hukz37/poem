# 五言长句

**作者**: 林仙人

## 诗词内容

此境极岧嶤，登临近斗杓。

天元诸圣会，地势万峰朝。

西揖昆丘峻，东连蓬海遥。

泉甘生玉顶，坛稳压金腰。

泰华三峰立，黄河一带漂。

五更观海日，半夜听箫韶。

落月低龙岭，寒烟锁虹桥。

雪鸡声喔喔，风竹韵萧萧。

云屋香烟起，芝灯瑞彩销。

麻笼腾秀气，药柜显灵苗。

丹井犹清浅，神钟又寂寥。

八冈齐岌岌，双鹤对飘飘。

瀑水银垂线，霞城绮建标。

池清深见底，柏耸翠凌霄。

道馆新居壮，真公旧事辽。

几瞻青嶂上，时有白云飘。

石室虚难问，台松老不凋。

岩花铺锦绣，溪溜漱琼瑶。

洞壑非尘趣，林峦隔世嚣。

轩皇开彩仗，王母閴鸾轺。

旦暮阴阳变，炎凉节候调。

暝猿啼复歇，晴霭合还消。

歌咏聊能纪，工夫岂易描？妙龄希郄桂，晚岁乐颜瓢。

有志追伊霍，无才佐舜尧。

披图常景仰，酒翰益倾翘。

声色情俱泯，希夷兴已超。

何当归卜隐，高蹈访松乔。

