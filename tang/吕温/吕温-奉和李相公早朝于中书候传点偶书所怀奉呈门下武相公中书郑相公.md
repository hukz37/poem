# 奉和李相公早朝于中书候传点偶书所怀奉呈门下武相公中书郑相公

**作者**: 吕温

## 诗词内容

禁门留骑吹，内省正衣冠。

稍辨旗常色，尚闻钟漏残。

九天𬬻气煖，六月玉声寒。

宿雾开霞观，晨光泛露盘。

致君期反朴，求友得如兰。

政自同归理，言成共不刊。

准绳临百度，领袖映千宫。

卧鼓流沙静，飞航涨海安。

尽规酬主意，偕赋代交欢。

雅韵人间满，多惭窃和难。

