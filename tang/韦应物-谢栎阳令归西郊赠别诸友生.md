# 谢栎阳令归西郊赠别诸友生

**作者**: 韦应物

## 诗词内容

结发仕州县，蹉跎在文墨。

徒有排云心，何由生羽翼。

幸遭明盛日，万物蒙生植。

独此抱微疴，颓然谢斯职。

世道方荏苒，郊园思偃息。

为欢日已延，君子情未极。

驰觞忽云晏，高论良难测。

游步清都宫，迎风嘉树侧。

晨起西郊道，原野分黍稷。

自乐陶唐人，服勤在微力。

伫君列丹陛，出处两为得。

