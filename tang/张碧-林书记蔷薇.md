# 林书记蔷薇

**作者**: 张碧

## 诗词内容

东风折尽诸花卉，是个亭台冷如水。

黄鹂舌滑跳柳阴，教看蔷薇吐金蘂。

双成涌出琉璃宫，天香阔罩红熏笼。

西施晓下吴王殿，乱抛娇脸新匀浓。

瑶姬学绣流苏幔，绿夹殷红垂锦段。

炎洲吹落满汀云，阮瑀庭前装一半。

醉且书怀还复吟，蜀笺影里霞光侵。

秦娥晚凭栏干立，柔枝坠落青罗襟。

殷勤无波绿池水，为君作镜开妆蘂。

