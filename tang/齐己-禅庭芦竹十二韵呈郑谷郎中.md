# 禅庭芦竹十二韵呈郑谷郎中

**作者**: 齐己

## 诗词内容

错错在禅庭，高宜与竹名。

健添秋雨响，干助夜风清。

雀静如枯折，僧闲见笋生。

对吟殊洒落，负气甚孤贞。

密谢编栏固，齐由灌溉平。

松姿真可敌，柳态薄难幷。

映带兼苔石，参差近画楹。

雪霜消后色，虫鸟默时声。

远忆沧洲岸，寒连暮角城。

幽根狂乱迸，劲叶动相撑。

避暑须临坐，逃眠必遶行。

未逢仙手咏，俗眼见犹轻。

