# 岁初巡属县登高安南楼言怀

**作者**: 张九龄

## 诗词内容

山城本孤峻，凭高结层轩。

江气偏宜早，林英粲已繁。

余滋含宿霁，众妍在朝暾。

拂衣释簿领，伏槛遗纷喧。

深俯东溪澳，远延南山樊。

归云纳前岭，去鸟投遥村。

目尽有余意，心恻不可谖。

朅来彭蠡泽，载经敷浅原。

春及但生思，时哉无与言。

不才叨过举，唯力酬明恩。

美化犹寂蔑，迅节徒飞奔。

虽无成立效，庶以去思论。

行复徇孤迹，亦云吾道存。

