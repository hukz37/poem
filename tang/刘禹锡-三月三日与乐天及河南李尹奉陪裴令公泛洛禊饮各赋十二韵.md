# 三月三日与乐天及河南李尹奉陪裴令公泛洛禊饮各赋十二韵

**作者**: 刘禹锡

## 诗词内容

洛下今修禊，群贤胜会稽。

盛筵陪玉铉，通籍尽金闺。

波上神仙妓，岸旁桃李蹊。

水嬉如鹭振，歌响杂莺啼。

历览风光好，沿洄意思迷。

櫂歌能俪曲，墨客竞分题。

翠幄连云起，香车向道齐。

人夸绫步障，马惜锦障泥。

尘暗宫墙外，霞明苑树西。

舟形随鹢转，桥影与虹低。

川色晴犹远，乌声暮欲栖。

唯余踏青伴，待月魏王堤。

