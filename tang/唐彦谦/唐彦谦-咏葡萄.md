# 咏葡萄

**作者**: 唐彦谦

## 诗词内容

西园晚霁浮嫩凉，开尊漫摘葡萄尝。

满架高撑紫络索，一枝斜亸金琅珰。

天风飕飕叶栩栩，蝴蝶声干作晴雨。

神蛟清夜蛰寒潭，万片湿云飞不起。

石家美人金谷游，罗帏翠幕珊瑚钩。

玉盘新荐入华屋，珠帐高悬夜不收。

胜游记得当年景，清气逼人毛骨冷。

笑呼明镜上遥天，醉倚银床弄秋影。

