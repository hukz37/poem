# 明古颂（一作“授指”）

**作者**: 智闲

## 诗词内容

古人骨，多灵异。

贤子孙。

密安置。

此一门，成孝义。

人未达，莫差池。

须志固，遣狐疑。

得安静，不倾危。

向即远，求即离。

取即失（一作“急”），急（一作“失”）即迟。

无计校，忘觉知。

浊流识，今古伪。

一刹那，通变异。

嵯峨山，石火起（一作“气”）。

内里发，焚巅{山/累}。

无遮拦，烧海底。

决网疏，灵焰细。

六月卧，去被衣（一作“衣被”）。

盖不得，无假伪。

达道人，习（一作“唱”）祖意。

我师宗，古来讳。

唯此人，善安置。

足法财，去（一作“具”）惭愧。

不虚施，用处谛。

有人问，小（一作“少”）呵气。

更寻（一作“审”）来，说米贵。

