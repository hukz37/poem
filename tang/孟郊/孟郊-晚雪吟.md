# 晚雪吟

**作者**: 孟郊

## 诗词内容

贫富喜雪晴，出门意皆饶。

镜海见纤悉，冰天步飘飖。

一一仙子行，家家尘声销。

小儿击玉指，大耋歌圣朝。

睿气流不尽，瑞仙何敻寥。

始知望幸色，终疑异礼招。

市井亦清洁，闾阎耸岧嶤。

苍生愿东顾，翠华仍西遥。

天念岂薄厚，宸衷多忧焦。

忧焦致太平，以兹时比尧。

古耳有未通，新词有潜韶。

甘为酒伶摈，坐耻歌女娇。

选音不易言，裁正逢今朝。

今朝前古文，律异同一调。

愿于尧琯中，奏尽郁抑谣。

