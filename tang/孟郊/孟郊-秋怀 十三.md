# 秋怀 十三

**作者**: 孟郊

## 诗词内容

霜气入病骨，老人身生冰。

衰毛暗相刺，冷痛不可胜。

鷕鷕伸至明，强强揽所凭。

瘦坐形欲折，腹饥心将崩。

劝药左右愚，言语如见憎。

耸耳噎神开，始知功用能。

日中视余疮，暗隙闻绳蝇。

彼齅一何酷，此味半点凝。

潜毒尔无厌，余生我堪矜。

冻飞幸不远，冬令反心惩。

出没各有时，寒热苦相凌。

仰谢调运翁，请命愿有征。

