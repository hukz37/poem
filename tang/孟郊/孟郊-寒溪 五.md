# 寒溪 五

**作者**: 孟郊

## 诗词内容

一曲一直水，白龙何鳞鳞。

冻飙杂碎号，韲音坑谷辛。

柧笺吃无力，飞走更相仁。

猛弓一折弦，余喘争来宾。

大严此之立，小杀不复陈。

皎皎何皎皎，氤氲复氤氲。

瑞晴刷日月，高碧开星辰。

独立两脚雪，孤吟千虑新。

天欃徒昭昭，箕舌虚龂龂。

尧圣不听汝，孔微亦有臣。

谏书竟成章，古义终难陈。

