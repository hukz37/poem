# 新卜清罗幽居恭奉献陆大夫

**作者**: 孟郊

## 诗词内容

黔娄住何处，仁邑无馁寒。

岂悟旧羇旅，变为新闲安。

二顷有余食，三农行可观。

笼禽得高巢，辙鲋还层澜。

翳翳桑柘墟，纷纷田里欢。

兵戈忽消散，耦耕非艰难。

嘉木偶良酌，芳阴庇清弹。

力农唯一事，趣世徒万端。

静觉本相厚，动为末所残。

此外有余暇，锄荒出幽兰。

