# 潇湘游

**作者**: 刘言史

## 诗词内容

夷女采山蕉，缉纱浸江水。

野花满髻妆色新，闲歌[欸]乃深峡里。

[欸]乃知从何处生，当时泣舜肠断声。

翠华寂寞婵娟没，野筿空余红泪情。

青烟冥冥覆杉桂，崖壁凌天风雨细。

昔人幽恨此地遗，绿芳红艳含怨姿。

清猿未尽鼯鼠切，泪水流到湘妃祠。

北人莫作潇湘游，九疑云入苍梧愁。

