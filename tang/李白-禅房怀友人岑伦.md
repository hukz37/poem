# 禅房怀友人岑伦

**作者**: 李白

## 诗词内容

婵娟罗浮月，摇艳桂水云。

美人竟独往，而我安得群。

一朝语笑隔，万里懽情分。

沈吟彩霞没，梦寐群芳歇。

归鸿渡三湘，游子在百粤。

边尘染衣剑，白日雕华发。

春风变楚关，秋声落吴山。

草木结悲绪，风沙凄苦颜。

朅来已永久，颓思如循环。

飘飘限江裔，想像空留滞。

离忧每醉心，别泪徒盈袂。

坐愁青天末，出望黄云蔽。

目极何悠悠，梅花南岭头。

空长灭征鸟，水阔无还舟。

宝剑终难托，金囊非易求。

归来傥有问，桂树山之幽。

