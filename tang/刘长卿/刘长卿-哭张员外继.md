# 哭张员外继

**作者**: 刘长卿

## 诗词内容

恸哭锺陵下，东流与别离。

二星来不返，双剑没相随。

独继先贤传，谁刊有道碑。

故园荒岘曲，旅榇寄天涯。

白简曾连拜，沧洲每共思。

抚孤怜齿穉，叹逝顾身衰。

泉壤成终古，云山若在时。

秋风邻笛发，寒日寝门悲。

世难愁归路，家贫缓葬期。

旧宾伤未散，夕临咽常迟。

自此辞张邵，何由见戴逵。

独闻山吏部，流涕访孤儿。

