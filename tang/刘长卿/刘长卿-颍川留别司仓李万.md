# 颍川留别司仓李万

**作者**: 刘长卿

## 诗词内容

故人早负干将器，谁言未展平生意。

想君畴昔高步时，肯料如今折腰事。

且知投刃皆若虚，日挥案牍常有余。

槐暗公庭趋小吏，荷香陂水脍鲈鱼。

客里相逢款话深，如何岐路剩霑襟。

白云西上催归念，颍水东流是别心。

落日征骖随去尘，含情挥手背城闉。

已恨良时空此别，不堪秋草更愁人。

