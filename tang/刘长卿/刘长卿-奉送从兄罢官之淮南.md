# 奉送从兄罢官之淮南

**作者**: 刘长卿

## 诗词内容

何事浮溟渤，元戎弃镆鎁。

渔竿吾道在，鸥鸟世情赊。

玄发他乡换，沧洲此路遐。

溯沿随桂檝，醒醉任松华。

离别谁堪道，艰危更可嗟。

兵锋摇海内，王命隔天涯。

钟漏移长乐，衣冠接永嘉。

还当拂氛祲，那复卧云霞。

溪路漫冈转，夕阳归鸟斜。

万艘江县郭，一树海人家。

挥袂看朱绂，扬帆指白沙。

春风独回首，愁思极如麻。

