# 李侍御河北使回至东京相访

**作者**: 刘长卿

## 诗词内容

故人南台秀，夙擅中朝美。

拥传从北来，飞霜日千里。

贫居幸相访，顾我柴门里。

却讶绣衣人，仍交布衣士。

王程遽尔迫，别恋从此始。

浊酒未暇斟，清文颇垂示。

回瞻骢马速，但见行尘起。

日暮汀洲寒，春风渡流水。

草色官道边，桃花御沟里。

天涯一鸟夕，惆怅知何已。

